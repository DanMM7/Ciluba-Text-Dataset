Dibadika 1
BENA IZRAYELE MU TSHIPELA TSHIA SINAYI
Badi babadika bisamba bia bena Izrayele musangu wa kumpala
1Dituku dia kumpala dia ngondu muibidi wa tshidimu tshivua tshilonda tshidimu tshia dipatuka diabu mu Ejipitu, Maweja-Nangila kuyukila ne Moshe mu tshipela tshia Sinayi, mu ntenta wa kusambakena, umuambila ne:
2— Wewe ne Arone, nubadike bena Izrayele bonsu. Nufunde mena a bantu balume bonsu ku muntu ku muntu, bilondeshile meku abu ne bisamba biabu. 3Nubadike, nufunde mena a bantu balume bonsu badi ne bidimu makumi abidi ne pa mutu, bikale ne bukole bua kuenza mudimu mu bisumbu bishilangane bia tshiluilu tshia bena Izrayele. 4Nuangate mfumu wa diku ku tshisamba tshionsu bua anuambuluishe. 5Ke mena a bamfumu abu badi ne bua kunuambuluisha: mu tshisamba tshia Rubene: Elishure, muana wa Shedeyure; 6mu tshia Shimeyone: Shelumiyele, muana wa Surishadayi; 7mu tshia Yuda: Nashone, muana wa Aminadabe; 8mu tshia Isakare: Netaneyele, muana wa Shuware; 9mu tshia Zebulone: Eliyabe, muana wa Elone; 10mu tshia Efrayime, muana wa Yozefe: Elishama, muana wa Amikude; mu tshia Menashe, muana wa Yozefe: Ngameliyele, muana wa Pedashure; 11mu tshia Binyamine: Abidane, muana wa Ngideyoni; 12mu tshia Dane: Akiyezere, muana wa Amishadayi; 13mu tshia Ashere: Pagiyele, muana wa Okrane; 14mu tshia Ngade: Eliyasafe, muana wa Deyuwele; 15mu tshia Naftali: Akira, muana wa Eyinane.
16Ke mena a bamfumu ba meku bavuabu basungule balombodi ba bena mvita ba mu bena Izrayele. 17Moshe ne Arone kuangata bantu bavuabu basungule abu bua bikale babambuluishi babu. 18Nanku, dituku dia kumpala dia ngondu muibidi, Moshe ne Arone kusangisha bantu bonsu. Kufundabu ku muntu ku muntu, bilondeshile meku ne bisamba biabu, bantu balume bonsu bavua ne bidimu makumi abidi ne pa mutu. 19Dibadika dia bantu adi divua dienzeka mu tshipela tshia Sinayi, bu muvua Maweja-Nangila muambile Moshe.
20-46Moshe ne Arone pamue ne bamfumu dikumi ne babidi ba meku, mfumu umue ku tshisamba umue ku tshisamba, ke bavua babadike bantu balume bonsu, bavua ne bidimu makumi abidi ne pa mutu, bikale ne bukole bua kuenza mudimu mu bisumbu bishilangane bia tshiluilu tshia Izrayele. Kufundabu mena abu, bituadije ku tshisamba tshia Rubene, muanabute wa Yakobe too ne ku meku onsu a bena Izrayele. Bantu bonsu bavua bungi nunku:
Tshisamba tshia Rubene: 46.500
Tshisamba tshia Shimeyone: 59.300
Tshisamba tshia Ngade: 45.650
Tshisamba tshia Yuda: 74.600
Tshisamba tshia Isakare: 54.400
Tshisamba tshia Zebulone: 57.400
Tshisamba tshia Efrayime, muana wa Yozefe: 40.500
Tshisamba tshia Menashe, muana wa Yozefe: 32.200
Tshisamba tshia Binyamine: 35.400
Tshisamba tshia Dane: 62.700
Tshisamba tshia Ashere: 41.500
Tshisamba tshia Naftali: 53.400
Bonsu pamue: 603.550.
Mudimu musunguluke wa tshisamba tshia bena Levi
47Kadi kabavua babadike tshisamba tshia bena Levi pamue ne bisamba bikuabu bia bena Izrayele to. 48Bualu Maweja-Nangila uvua mukandike Moshe ne: 49“Kubadiki tshisamba tshia bena Levi pamue ne bena Izrayele ba bisamba bikuabu nansha. 50Neubapeshe mudimu wa kulama nzubu wa tshijila, muaba udibu bateke mukanda wa ndondu, bintu bionsu bia kuasa nabi nzubu awu, nansha bintu bia kukuata nabi mudimu mu nzubu awu. Nebambule nzubu awu ne bintu biende bionsu. Nebenze mudimu mu nzubu awu. Kabidi nebase mitanda yabu minyungulule nzubu awu. 51Panudi numuangala, amu bena Levi nebatulakaje nzubu wa tshijila awu, bua kuya kumuasa kabidi muaba unudi nuya. Kadi muntu mukuabu mufike pabuipi ne nzubu wa tshijila awu, nebamushipe. 52Bena Izrayele nebase mitanda yabu muaba udi tshisumbu tshiabu tshia bena mvita, pa buipi ne dibendela diabu. 53Kadi amu bena Levi, nebase mitanda yabu minyungulule nzubu wa tshijila. Amu bobu nkayabu nebenze mudimu munda mua nzubu awu. Bena Izrayele bakumbaje mikenji eyi, kabakumfikisha munda nansha.”
54Bena Izrayele kukumbaja bionsu bivua Maweja-Nangila muambile Moshe.

Dibadika 2
Mushindu udi bisamba bia bena Izrayele ne bua kuasa mitanda
1Maweja-Nangila kuambila Moshe ne Arone ne:
2— Bena Izrayele bonsu base mitanda yabu muaba udi tshisumbu tshiabu tshia bena mvita, pa buipi ne dibendela dia tshisamba tshiabu. Mitanda yabu neyinyungulukile ntenta wa kusambakena, kadi mikale mutantshi ne ntenta awu.
3-8“Bantu badi ku diyi dia tshisamba tshia Yuda, nebase mitanda ku tshisumbu ku tshisumbu luseke ludi diba dipatukila, muaba udi dibendela diabu. Bantu badibu babadike bua benze mudimu mu bisumbu bia tshiluilu, nebabalombole kudi mfumu wa tshisamba tshiabu:
Mfumu wa bena Yuda: ke Nashone, muana wa Aminadabe, ne bantu bende 74.600;
Mfumu wa bena Isakare: ke Netaneyele, muana wa Shuware, ne bantu bende 54.400;
Mfumu wa bena Zebulone: ke Eliyabe, muana wa Elone, ne bantu bende 57.400.
9Bantu bonsu badi ku diyi dia tshisamba tshia Yuda badi 186.400.
Bonsu abu, bisumbu bisatu, ke badi ne bua kubanga luendu, benza tshiluilu tshia kumpala.
10-15“Bantu badi ku diyi dia tshisamba tshia Rubene, nebase mitanda yabu ku tshisumbu ku tshisumbu, luseke lua kuinshi kua nzubu wa tshijila, muaba udi dibendela diabu. Bantu badibu babadike bua benze mudimu mu bisumbu bia tshiluilu, nebabalombole kudi mfumu wa tshisamba tshiabu:
Mfumu wa bena Rubene: ke Elishure, muana wa Shedeyure, ne bantu bende 46.500;
Mfumu wa bena Shimeyone: ke Shelumiyele, muana wa Surishadayi, ne bantu bende 59.300;
Mfumu wa bena Ngade: ke Eliyasafe, muana wa Deyuwele ne bantu bende 45.650.
16Bantu bonsu badi ku diyi dia tshisamba tshia Rubene badi: 151.450.
Bonsu abu, bisumbu bisatu, ke badi ne bua kumuka pashishe, benza tshiluilu tshibidi.
17“Pashishe bena Levi nebumuke, bambule ntenta wa kusambakena. Nebende pankatshi pa biluilu binayi, bibidi kumpala, bibidi kunyima kuabu. Nebalondangane muntu yonsu mu mulongu wende, ku tshisumbu ne ku tshisumbu, bilondeshile muaba uvuabu base mitanda yabu, balonda dibendela dia tshisamba tshiabu.
18-23“Bantu badi ku diyi dia tshisamba tshia Efrayime nebase mitanda yabu ku tshisumbu ku tshisumbu, luseke ludi diba dibuelela, muaba udi dibendela diabu. Bantu badibu babadike bua benze mudimu mu bisumbu bia tshiluilu, nebabalombole kudi mfumu wa tshisamba tshiabu:
Mfumu wa bena Efrayime: ke Elishama, muana wa Amikude, ne bantu bende 40.500;
Mfumu wa bena Menashe: ke Ngameliyele, muana wa Pedashure, ne bantu bende 32.200;
Mfumu wa bena Binyamine: ke Abidane, muana wa Ngideyoni, ne bantu bende 35.400.
24Bantu bonsu badi ku diyi dia tshisamba tshia Efrayime badi 108.100.
Nanku bonsu abu, bisumbu bisatu, nebatuadije luendu pashishe, benza tshiluilu tshisatu.
25-30“Bantu badi ku diyi dia tshisamba tshia Dane nebase mitanda yabu ku tshisumbu ku tshisumbu luseke lua ku mutu kua nzubu wa tshijila, muaba udi dibendela diabu. Bantu badibu babadike bua benze mudimu mu bisumbu bia tshiluilu, nebabalombole kudi mfumu wa tshisamba tshiabu:
Mfumu wa bena Dane: ke Akiyezere, muana wa Amishadayi, ne bantu bende 62.700; Mfumu wa bena Ashere: ke Pagiyele, muana wa Okrane, ne bantu bende 41.500;
Mfumu wa bena Naftali: ke Akira, muana wa Eyinane ne bantu bende 53.400.
31Bantu bonsu badi ku diyi dia tshisamba tshia Dane badi 157.600.
“Nanku bantu aba, bisumbu bisatu, nebatuadije luendu, benza tshiluilu tshinayi, tshia ndekelu.”
32Bena Izrayele bonsu basanga bavuabu babadike ku tshisamba ne ku tshisumbu badi 603.550. 33Kadi bu muvua Maweja-Nangila muambile Moshe, kabavua babadike bena Levi pamue ne bena Izrayele bakuabu nansha.
34Nanku bena Izrayele kukumbaja bimpe bionsu bivua Maweja-Nangila muambile Moshe. Ke muvuabu base mitanda yabu ku tshisumbu ku tshisumbu, muaba uvua dibendela diabu. Ke muvuabu bumuke kabidi balondangane bimpe ku diku ne ku diku, ku tshisamba ne ku tshisamba.

Dibadika 3
Midimu ya bena Levi
1Tshikondu tshivua Maweja-Nangila muyukile ne Moshe pa mukuna wa Sinayi, Arone ne Moshe bakavua ne bana. 2Arone uvua ne bana ba balume banayi: Nadabe, muanabute, Abiku, Elazare ne Itamare. 3Bana aba ke bavuabu balaba manyi, babajidile bua benze mudimu wa butuangaji. 4Kadi Nadabe ne Abiku kufuila mu tshipela tshia Sinayi kumpala kua muaba wa tshijila, kabayi banji kulela bana. Bualu bavua balambule Maweja-Nangila mulambu wa manananshi, avua kaayi a tshijila. Nanku anu bana babidi ba Arone, Elazare ne Itamare, ke bavua bashale bua kuenza mudimu wa butuangaji pamue ne tatuabu.
5Maweja-Nangila kuambila Moshe ne:
6— Bikila tshisamba tshia bena Levi. Ubateke ku bumfumu bua mutuangaji Arone, bamuambuluishe. 7Bena Levi nebenze mudimu kumpala kua ntenta wa kusambakena, bua kuambuluisha Arone ne bena Izrayele bonsu. Nebenze midimu yonsu idi itangila nzubu wa tshijila. 8Nebalame bintu bionsu bia mu ntenta awu. Nebenze midimu yonsu idi itangila nzubu wa tshijila bua kuambuluisha bena Izrayele. 9Nanku neupeshe Arone ne bana bende bena Levi, bua babambuluishe muabu muonsu mu dina dia bena Izrayele bakuabu, balame nzubu wa tshijila. 10Neupeshe Arone ne bana bende nkayabu mudimu wa butuangaji. Muntu mukuabu muenze mudimu awu kayi mutuangaji, nebamushipe.
11Maweja-Nangila kuambila Moshe ne:
12— Ndi musungule bena Levi munkatshi mua bena Izrayele bakuabu bonsu, bua bangenzele mudimu. Ndi mbangata bua bikale banyi, pa muaba wa bamuanabute bonsu ba bena Izrayele.
13Bualu dituku di-mvua mufuishe bamuanabute ba bena Ejipitu, mvua mushiye bamuanabute bonsu ba bena Izrayele too ne ba bimuna biabu ne muoyi bua bikale bianyi. Meme ndi Maweja-Nangila.
Dibadika dia kumpala dia bena Levi
14Maweja-Nangila kuambila Moshe mu tshipela tshia Sinayi ne:
15— Ubadike bantu balume bonsu ba bena Levi. Ufunde mena abu, bituadije ku bana batekete ba ngondu umue ne pa mutu too ne ku bantu bakulumpe, bilondeshile meku abu ne bisamba biabu.
16Moshe kubabadika muvua Maweja-Nangila mumuambile.
17Levi uvua ne bana balume basatu: Ngershone, Kekate ne Merari. 18Ngershone uvua ne bana balume babidi: Libni ne Shimeyi. Badi bankambua ba bisamba bibidi. 19Kekate uvua ne bana ba balume banayi: Amrame, Ishare, Ebrone ne Uziyele. Badi bankambua ba bisamba binayi. 20Merari uvua ne bana ba balume babidi: Mali ne Mushi. Badi bankambua ba bisamba bibidi. Nanku mbinyike meku a bena Levi bilondeshile mena a bana bonsu aba.
21Ngershone ke nkambua wa bena Ngershone badi batapuluka meku abidi, dia bena Libni ne dia bena Shimeyi. 22Bantu balume bonsu ba tshisamba etshi, bituadije ku bana batekete ba ngondu umue too ne ku bantu bakulumpe, bavua 7.500. 23Bena Ngershone bavua base mitanda yabu kunyima kua nzubu wa tshijila, luseke ludi diba dibuelela. 24Mfumu wa tshisamba eshi uvua Eliyasafe, muana wa Layele. 25Bena Ngershone ke bavua ne mudimu wa kulama bintu bia ntenta wa kusambakena ebi: ntenta wa munda, ntenta muibidi, ne ntenta wa kubuikila ku ntenta ibidi ayi, kabidi ne tshilamba tshivua tshilembeleja ku mushiku wa ntenta. 26Bavua balama kabidi bilamba bia ku lupangu, ne tshilamba tshia ku tshibuelelu tshia lupangu luvua lunyungulula nzubu wa tshijila ne tshilambuilu. Bavua balama kabidi mionji yonsu ya kuasa nayi ntenta.
27Kekate ke nkambua wa bena Kekate, badi batapulukangana meku anayi: dia bena Amrame, dia bena Ishare, dia bena Ebrone ne dia bena Uziyele. 28Bantu balume ba tshisamba etshi, bituadije ku bana batekete ba ngondu umue too ne ku bantu bakulumpe, bavua 8.600. Bavua ne mudimu wa kulama bintu bia tshijila bivua munda mua ntenta. 29Bena tshisamba etshi tshia Kekate, bavua base mitanda yabu, luseke lua kuinshi kua nzubu wa tshijila. 30Mfumu wa tshisamba etshi uvua Elishafane, muana wa Uziyele. 31Bena tshisamba etshi bavua ne mudimu wa kulama bimpe mushete wa ndondu, mesa a tshijila, tshitekelu tshia miendu, bilambuilu, malongu adibu benza nawu mudimu muaba wa tshijila, kabidi ne tshilamba tshidibu balembeleja munda mua nzubu wa tshijila.
32Elazare, muana wa balume wa mutuangaji Arone, ke uvua mfumu mukulu wa bena Levi bonsu. Uvua utangila bantu bavua benza mudimu muaba wa tshijila.
33Merari ke nkambua wa bena Merari, badi batapuluka meku abidi, dia bena Mali ne dia bena Mushi. 34Bantu balume bonsu ba tshisamba etshi, bituadije ku bana batekete ba ngondu umue too ne ku bantu bakulumpe, bavua 6.200. 35Bena tshisamba tshia Merari bavua base luseke lua ku mutu kua nzubu wa tshijila. Mfumu wabu uvua Suriyele, muana wa Abikayile. 36Bena Merari ke bavua ne mudimu wa kulama bintu bivuabu benza nabi nzubu wa tshijila: mabaya, makunji ne bitaku biawu, ne bintu bikuabu bionsu. 37Bavua balama kabidi makunji a lupangu ne bitaku biawu, milonda ne mionji. Nanku bena Merari bavua ne mudimu wa kulama bimpe bintu bionsu ebi.
38Moshe ne Arone ne bana bende bavua base mitanda yabu luseke ludi diba dipatukila lua muaba wa tshijila, kumpala kua tshibuelelu tshia muaba awu. Bavua benza mudimu muaba wa tshijila mu dina dia bena Izrayele bonsu. Muntu yonsu uvua musue kuenza mudimu muaba awu, kayi mutuangaji, bavua ne bua kumushipa.
39Bungi bua bantu balume bonsu ba bena Levi, bavua Moshe ne Arone babadike, bu muvua Maweja-Nangila muambe, bituadije ku bana batekete ba ngondu umue too ne ku bantu bakulumpe, kabidi bilondeshile ku meku abu, bavua 22.000.
Bena Levi badi bapingana pa muaba wa bamuanabute
40Maweja-Nangila kuambila Moshe ne: — Ubadike bamuanabute bonsu ba balume ba bena Izrayele, bituadije ku bana batekete ba ngondu umue too ne ku bantu bakulumpe, ufunde mena abu. 41Pashishe, ujidile bena Levi bua bikale banyi meme Maweja-Nangila, pa muaba wa bamuanabute bonsu ba bena Izrayele. Bimuna kabidi bia bena Levi nebikale bianyi, pa muaba wa bamuanabute bonsu ba bimuna bia bena Izrayele.
42Moshe kuenza bionsu bivua Maweja-Nangila mumuambile. Kubadikaye bamuanabute ba balume ba bena Izrayele bonsu. 43Bonsu pamue bituadije ku bana batekete ba ngondu umue too ne ku bantu bakulumpe, bavua 22.273.
44Maweja-Nangila kuambila Moshe ne:
45— Ujidile bena Levi bua bikale banyi meme Maweja-Nangila, pa muaba wa bamuanabute bonsu ba bena Izrayele. Bimuna bia bena Levi kabidi nebikale bianyi meme, pa muaba wa bamuanabute ba bimuna bia bena Izrayele. 46Kadi bua kupikula bamuanabute ba bena Izrayele 273, badi bapite ba bena Levi ku bungi; 47pa muntu yonsu, bafute nkanu itanu ya tshiamu tshitoke tshia mushinga mukole — nkanu ya mu muaba wa tshijila, ya grame dikumi ku lukanu lumue —. 48Nufile nkanu eyi kudi Arone ne bana bende, bua kupikula bungi bua bamuanabute ba bena Izrayele budi bupite bungi bua ba bena Levi.
49Ke Moshe kusangisha nkanu ya kupikula nayi bungi bua bena Izrayele buvua bupite bungi bua bena Levi. 50Uvua musangishe kudi bamuanabute ba bena Izrayele nkanu 1.365, bu mudi nkanu ya mu muaba wa tshijila. 51Kuyipeshaye Arone ne bana bende ba balume, bu muvua Maweja-Nangila muambe.

Dibadika 4
Midimu ya bena Levi
a. Ndelanganyi ya Kekate
1Maweja-Nangila kuambila Moshe ne Arone ne:
2— Nubadike bena Levi ba bena Kekate ku meku ne ku bisamba biabu. 3Nufunde mena a bantu balume bonsu, badi ne bidimu bituadije ku makumi asatu too ne ku makumi atanu. Badi ne bua kuenza mudimu mu ntenta wa kusambakena. 4Badi ne mudimu wa kulama bimpe bintu bia tshijila menemene. 5Padi bena Izrayele bamuangala, Arone ne bana bende ba balume nebumushe tshilamba tshidi tshilembeleja kumpala kua muaba wa tshijila, batshibuikila pa mushete wa ndondu. 6Nebabuikile kabidi mushete ne tshiseba tshia nyama wa nkonga. Nebateke kabidi pa mutu pa bionsu ebi tshilamba tshifikuluke tshienza ne miosa ya nyama. Pashishe nebabueje milonda ku mushete bua kuwambuilaku. 7Nebadije tshilamba tshikuabu tshifikuluke tshienza ne miosa ya nyama pa mesa a mampa a tshijila. Nebatekepu malongu masalama, makopu, malongu mondoke ne tukopu tua kulambuila maluvu. Nebatekepu kabidi mampa a tshijila anudi ne bua kundambuilapu kashidi. 8Nebabuikile bionsu ebi ne tshilamba tshikunze tshienza ne miosa ya nyama. Nebateke kabidi pa mutu pa bionsu tshiseba tshia nyama wa nkonga. Pashishe nebabueje milonda ku mesa aku bua kuwambuilaku. 9Nebabuikile tshilamba tshifikuluke ku tshitekelu tshia miendu, ku miendu yatshi, ku lukuatu, ku mbabula ne ku tulangi tua mafuta. 10Pashishe nebabuikile tshiseba tshikole tshia nyama wa nkonga pa bintu bionsu ebi, babiteka pa mabaya a kubiambula nawu. 11Ku tshilambuilu tshia tshiamu tshia mpawungi, nebabuikileku tshilamba tshifikuluke. Nebateke tshiseba tshikole tshia nyama wa nkonga pa mutu pa bionsu. Pashishe nebabueje milonda ku tshilambuilu aku bua kutshiambuilaku. 12Nebabuikile tshilamba tshifikuluke pa bintu bionsu bidibu benza nabi mudimu muaba wa tshijila. Nebateke kabidi tshiseba tshikole tshia nyama wa nkonga pa mutu pa bionsu ebi. Nebateke bionsu pa mabaya a kubiambula nawu. 13Nebumushe butu bonsu budi mu tshilambuilu bua kuadijamu tshilamba tshikunze. 14Nebatekemu bintu bionsu bivuabu benza nabi mudimu bua kulambula milambu: mbabula, nsomu wa kuambula nende munyinyi, bikasu ne mabungu a kuela mayi a kumiamina. Nebabuikile tshiseba tshikole tshia nyama wa nkonga ku bionsu ebi. Nebabueje milonda ku tshilambuilu bua kutshiambuilaku. 15Diba dia luendu, anu Arone ne bana bende ba balume bamane kubuikila bintu bia tshijila, ke bena Kekate kushisha kuambula bintu bia tshijila abi bua kuya nabi. Nanku, bena Kekate kabena ne bua kulenga bintu bia tshijila abi ne bianza to, bualu badi mua kufua. Nanku mudimu wa bena Kekate mu ntenta wa kusambakena ngwa kuambula bintu bia tshijila. 16Kadi, Elazare, muana wa balume wa mutuangaji Arone, neikale ne mudimu wa kulama nzubu wa tshijila ne bintu bionsu bia tshijila bidimu. Yeye kabidi ke udi utangila mafuta a kuela mu miendu, musenga wa kamonya wa kuosha, bintu bia mu madimi bidibu bandambula matuku onsu, kabidi ne mafuta a tshijila.
17Maweja-Nangila kuambila kabidi Moshe ne Arone ne:
18— Nulame bena Kekate bimpe bua bashale ne muoyi munkatshi mua bena Levi bakuabu. 19Nanku, wewe Arone ne bana bebe ba balume, nufile muntu yonsu wa bena Kekate muaba udiye ne bua kuenza mudimu. Numuleje tshidiye ne bua kuenza, kabidi ne tshintu tshidiye mua kuambula. Bualu bobu balenga tshintu tshia tshijila menemene, nebafue. 20Nanku bena Kekate kabamonyi tshintu tshia tshijila nansha katupa ka diba to. Bobu batshimone nanku, nebafue.
b. Ndelanganyi ya Ngershone
21Maweja-Nangila kuambila Moshe ne:
22“Ubadike kabidi bena Levi ba bena Ngershone ku meku ne ku bisamba. 23Ufunde mena a bantu balume bonsu badi ne bidimu bituadije ku makumi asatu too ne ku makumi atanu. Nebenze mudimu mu ntenta wa kusambakena. 24Nanku bena Ngershone nebenze midimu eyi: 25kuambula tshilamba tshia kubuikila nzubu wa tshijila, biseba bia mikoku ya bimpanga ne bia nyama wa nkonga bia kubuikila pa mutu pa bionsu, tshilamba tshia mu mushiku wa ntenta. 26Badi bambula kabidi ne bilamba bia ku lupangu, ne tshilamba tshia mu mushiku wa lupangu. Ke bilamba bidi bileja mikalu ya lupangu ludi lunyungulula muaba wa tshijila ne tshilambuilu. Nebambule kabidi mionji ya ku lupangu ne biamu bikuabu bionsu bia kuenzabu nabi mudimu ku lupangu. 27Nanku Arone ne bana bende balombole bena Ngershone ku midimu eyi. Nebabaleje midimu idibu mua kuenza ne bintu bidibu mua kuambula. 28Ke midimu idi bena Ngershone ne bua kuenza mu ntenta wa kusambakena. Itamare, muana wa mutuangaji Arone, neikale ubalombola.”
c. Ndelanganyi ya Merari
29Maweja-Nangila kuambila Moshe ne:
“Ubadike kabidi bena Levi ba bena Merari ku meku ne ku bisamba biabu. 30Ufunde mena a bantu balume bonsu badi ne bidimu bituadije ku makumi asatu too ne ku makumi atanu. Badi ne bua kuenza mudimu mu ntenta wa kusambakena. 31Bena Merari nebenze midimu eyi: kuambula mabaya onsu a nzubu wa tshijila, makunji ne bitaku biawu; 32kuambula makunji a ku lupangu ne bitaku biawu, milonda ne mionji ne bintu bionsu bidibu nabi mudimu. Batuangaji nebaleje muntu yonsu tshintu tshidiye mua kuambula. 33Ke midimu idi bena Merari ne bua kuenza mu ntenta wa kusambakena. Itamare, muana wa mutuangaji Arone, neikale ubalombola.”
Dibadika dia bena Levi badi benza mudimu
34-48Nanku, Moshe ne Arone ne balombodi ba bena Izrayele, kubadika bantu ba bisamba bisatu bia bena Levi: tshisamba tshia Ngershone, tshia Kekate ne tshia Merari, bilondeshile meku abu ne bisamba biabu. Kufundabu mena a bantu balume bonsu bavua ne bidimu bituadije ku makumi asatu too ne ku makumi atanu, bavua ne bua kuenza midimu mishilangane ya mu ntenta wa kusambakena. Bantu bonsu bavuabu babadike, bu muvua Maweja-Nangila muambile Moshe, bavua bungi nunku:
bena Kekate bavua 2.750;
bena Ngershone bavua 2.630;
bena Merari bavua 3.200;
bena Levi bonsu bavua 8.580.
49Dibadika dia bantu edi, divua dienzeka bu muvua Maweja-Nangila muambile Moshe. Nanku, kulejabu muena Levi yonsu mudimu uvuaye ne bua kuenza ne tshintu tshivuaye mua kuambula, amu bu muvua Maweja-Nangila muambe.

Dibadika 5
Bantu badi ne mikiya
1Maweja-Nangila kuambila Moshe bua kumanyisha bena Izrayele ne:
2— Bantu bonsu badi ne masama a nsudi, masama a tufina tupatuka mu mubidi, nansha bavua balenga bitalu, nubumushe mu mitanda yenu, bualu badi ne mikiya. 3Nuipate bantu aba bonsu, balume ne bakaji, bua kabatampakaji mikiya mu mitanda yenu. Bualu meme Maweja-Nangila ndi munkatshi muabu.
4Nanku bena Izrayele kumusha bantu bonsu abu mu mitanda yabu. Kukumbajabu bivua Maweja-Nangila muambile Moshe.
Kupingaja bia bende
5Maweja-Nangila kuambila Moshe 6bua amanyishe bena Izrayele ne:
— Muntu yonsu, mulume nansha mukaji, udi wenzela mukuende bibi, neikale ne tshilumbu tshinene kudi Maweja-Nangila. 7Udi ne bua kutonda bubi buende, kupingaja tshintu atshi kudi muenatshi, kusakidila kabidi tshia bitanu tshimue tshia mushinga wa tshintu atshi. 8Pikala mukuende, uvuaye ne bua kupingajila tshintu tshiende, mumane kufua, kakuyi muena diku mukuabu udibu mua ku-pesha bintu abi, nebabipingajile Maweja-Nangila. Mmumue ne: nebabipeshe mutuangaji. Muena tshibawu awu neasakidile kabidi pa bintu abi, mukoku wa tshimpanga, bua mutuangaji amukobolole, amulombele luse kudi Maweja-Nangila. 9Bintu bionsu bidibu bumusha ku mulambu wa tshijila udi bena Izrayele balambula, bidi bintu bia mutuangaji. 10Tshintu tshionsu tshidi muntu ulambula Maweja-Nangila, nebatshipeshe mutuangaji. Nanku tshidi muntu upesha mutuangaji, mutuangaji udi mua kutshilama.
Mukaji udibu babanda ne: mmuende tshiendenda
11Maweja-Nangila kuambila Moshe 12bua amanyishe bena Izrayele ne:
— Tuambe ne: Mukaji wa bende mmuende tshiendenda. 13Mmudinyange, musombe ne mulume mukuabu mu musokoku. Kadi bayende kena mumujikidile ne mulume. Kena nansha ne muntu udi mua kumujadikila bualu, nansha udi mubumone. 14Padi mulume ubanda mukajende, nansha yeye mudinyange bushuwa, nansha kayi muende, 15neafikishe mukajende kudi mutuangaji. Neafile kabidi mulambu wa kilo isatu ya bukula bua orje. Kadi kena mua kuelamu mafuta nansha kutekamu musenga wa kamonya to, bualu mmulambu wa bualu budibu babanda nabu mukaji, kabayi bajadike. 16Mutuangaji awu neabuele ne mukaji awu muaba wa tshijila bua kumuteka kumpala kua Maweja-Nangila. 17Mutuangaji neangate mayi a tshijila mu dibungu. Neasambakaje ne buloba buboya panshi muaba wa tshijila. 18Mutuangaji neumushe tshitambala tshia ku mutu wa mukaji awu, neamupeshe mu bianza mulambu wa bualu buvuabu ba-mubande nabu, kabayi bajadike. Mutuangaji neambule mayi a bululu awu, a kutshipa nawu muntu. 19Mutuangaji neatshipishe mukaji, umuambila ne: ‘Pikala mulume mukuabu kayi mukubuelele mu nzubu, wewe kuyi mudinyange, kuyi mudinge bayebe, mayi audi unua aa kakukuenzela bualu to. 20Kadi pikala mulume mukuabu mukubuelele mu nzubu, wewe mudinyange, mudinge bayebe, 21Maweja-Nangila akunyoke, ushale nkumba, upeta difu dia munana, bua ushale tshilejilu kudi bantu bonsu, bua batshipangane, batela dina diebe. 22Diba adi mayi aa a kutshipa nawu muntu, akutue munda, akuwuje difu, ushale nkumba.’ Mukaji awu neandamune ne: ‘Amene! Bienzeke nanku!’
23“Pashishe mutuangaji neafunde meyi a mitshipu aa mu mukanda, atue mukanda awu mu mayi a bululu aa, bua miaku ayi ishale mu mayi aa. 24Bangabanga ne kunuisha mukaji mayi a bululu awu, bua amutue munda, 25mutuangaji neangate mulambu wa bualu budibu babanda nabu mukaji, udi mukaji awu nawu mu bianza biende, neawele mulu, aunyukule kumpala kua Maweja-Nangila. Pashishe neaye nawu ku tshilambuilu. 26Nanku mutuangaji ambule dianza dia bukula bua tshivulukilu, aboshe pa tshilambuilu. Pashishe neanuishe mukaji awu mayi a bululu awu. 27Mukaji munue mayi, bidi ne bua kuenzeka mbiobi ebi: yeye mudinyange bushuwa, mudinge bayende, nanku mayi a bululu neamutue munda, amuwuje difu, ashale nkumba. Nanku neikale tshilejilu tshidi bantu batshipangane natshi, batela dina diende. 28Kadi pikalaye kayi mumanye bualu, kayi mudinyange, mayi a bululu aa kaena amuenzela bualu to. Nealele bana.
29“Mukenji ewu udi bua mukaji yonsu udibu babanda bua tshiendenda, nansha yeye muenze bualu bubi, mudinyange, mudinge bayende, 30nansha yeye kayi muenze bualu, bamubanda patupu. Bayende neamuimanyike kumpala kua Maweja-Nangila bua mutuangaji amuenzele malu aa onsu. 31Nanku, bayende kena ne bualu to. Amu mukaji neapete dinyoka, pikalaye muenze bibi.”

Dibadika 6
Dilaya dia bena Nazire
1Maweja-Nangila kutuma Moshe, 2bua amanyishe bena Izrayele ne:
— Pikala mulume nansha mukaji ulaya bua kudijidila bu muena nazire, bua kungenzela meme Maweja-Nangila mudimu, 3muntu awu kena mua kunua mvinyo nansha maluvu makole to. Kena mua kunua maluvu a buanji, kena mua kunua mayi a tumuma tua mvinyo, kena mua kudia tumuma tua mvinyo tubishi, nansha tume. 4Matuku atshidiye mudijidile awu, kena mua kudia tshintu tshipika ne tumuma tua mvinyo, nansha ntete yatu nansha bikamfu biatu. 5Kabidi kena mua kubeya nsuki ne miedi, too ne pakumbana matuku onsu avuaye mulaye bua kudijidila. Neikale wa tshijila, nsuki ne miedi bilepa naka! 6Matuku onsu adiye mudijidile, kena mua kusemena pabuipi ne tshitalu, 7nansha tshia tatuende, tshia mamuende, tshia muanabu wa balume nansha wa bakaji, bualu udi mua kupeta mikiya. Nsuki yende idi ijadika mudiye mudifile bua kuenzela Maweja-Nangila mudimu.
8“Matuku onsu awu, muntu awu ikale anu mudijidile mu dina dia Maweja-Nangila. 9Pikala muntu mufue lufu lua tshikosu pabuipi nende, matuku ende a tshijila mmanyanguke, bualu udi ne mikiya bua tshitalu atshi. Papita matuku muanda mutekete kena kabidi ne mikiya to. Diba adi neakungule nsuki. 10Dituku dia muanda mukulu neaye ne tumandankutshi tubidi nansha ne nkudimba ibidi kudi mutuangaji, mu mushiku wa ntenta wa kusambakena. 11Mutuangaji nealambule nyunyi umue bua mulambu wa kudikobolola nawu, nyunyi mukuabu bua mulambu wa kuosha. Neakobolole muntu awu bua kumusha mikiya, bualu uvua musemene pabuipi ne tshitalu. Dituku adi, mutuangaji neamuambile ne: udi mua kudijidila tshiakabidi. 12Muntu awu, neatuadije kabidi kudijidila. Nealambule muana wa mukoku wa tshidimu tshimue bua mulambu wa kudikobolola nawu. Matuku onsu avuaye mumane kudijidila awu, kabena baabale kabidi to, bualu mmamane kunyanguka.
13“Ke mikenji idi itangila muena nazire. Muntu yonsu udi mumane kukumbaja matuku avuaye mudijidile, nebaye nende mu mushiku wa ntenta wa kusambakena. 14Afile bimuna bisatu, kabiyi ne tshilema pambidi, bua kubilambula Maweja-Nangila: muana wa mukoku wa tshidimu tshimue bua mulambu wa kuosha, lukungulu lua mukoku lua tshidimu tshimue bua mulambu wa kudikobolola nawu, ne mukoku wa tshimpanga wa mulambu wa bobumue. 15Afile kabidi mikata, kayiyi miela buanga bua mampa, kadi milamba mu mafuta, tshisaka tente. Ikale kabidi ne tuampa tukese katuyi tuela buanga, tulaba mafuta, kabidi ne bukula ne mvinyo, bia kulambula musangu umue ne milanbu mikuabu. 16Nanku, mutuangaji neafile milambu yonsu eyi kudi Maweja-Nangila. Pashishe, udi ulambula mulambu wa kuosha ne wa kumukobolola nawu. 17Nealambule kabidi ne mukoku wa tshimpanga bua mulambu wa bobumue, pamue ne tshisaka tshia mikata kayiyi miela buanga bua mampa. Pashishe nealambule bukula ne mvinyo. 18Diba mene adi, muena nazire neakunguile nsuki mu mushiku wa ntenta wa kusambakena. Nsuki yende ayi, neayele mu kapia, muaba udibu bosha mulambu wa bobumue. 19Muntu awu mumane kukungula nsuki, mutuangaji neamupeshe diboku dia mukoku wa tshimpanga dimane kulamba, kabidi ne mukata mulamba kabayi bela buanga wa mu tshisaka, kabidi ne kampa. Pashishe neabiteke bionsu mu bianza bia muntu awu. 20Pashishe mutuangaji neele bintu abi mulu, neabinyukule bua kubilambula Maweja-Nangila. Nanku bintu abi nebishale bia mutuangaji. Neangate kabidi tshiadi ne tshibelu bia nyama bu mudi tshibidilu. Pashishe muntu awu udi mua kutuadija kunua maluvu.
21“Ke mikenji idi itangila muena nazire. Ke bintu bidiye ne bua kulambula Maweja-Nangila. Pikalaye mua kusakidila milambu mikuabu udi mua kuenza. Kadi alambule nangananga bivuaye mumane kulaya bua kudijidila bu muena nazire.”
Mushindu wa kuela bantu lupemba
22Maweja-Nangila kuambila Moshe ne:
23— Umanyishe Arone ne bana bende meyi adibu mua kuamba bua kuela bena Izrayele lupemba. Nebambe ne:
24“Maweja-Nangila anuele lupemba, anulame.
25Maweja-Nangila anuleje mpala wa mimuemue, anufuile luse.
26Maweja-Nangila anuakidile bimpe, anupe bupole!”
27Padi batuangaji batela dina dianyi nanku, bua kuela bena Izrayele lupemba, meme nkayanyi nembele lupemba.

Dibadika 7
Milambu ya kujidila nayi nzubu wa tshijila
1Moshe mumane kuasa nzubu wa tshijila mujikije, kujidilaye nzubu awu kabidi ne bintu bionsu bivua mu nzubu pa kubilaba manyi. Kujidilaye kabidi tshilambuilu ne bintu bionsu bivuaku, kubilabaye manyi. 2Diba adi bamfumu ba bisamba bia bena Izrayele bavua balombola dibadika dia bantu, kufika ne milambu yabu. 3Kuimanyikabu milambu yabu kumpala kua Maweja-Nangila: Matempu asambombu mabuikila tshilamba, ne ngombe dikumi ne ibidi. Ditempu dionsu divua mulambu bua bamfumu babidi, ngombe yonsu uvua mulambu bua mfumu umue. Bamfumu kufika ne milambu ayi kumpala kua nzubu wa tshijila. 4Maweja-Nangila kuambila Moshe ne:
5— Wangate milambu yabu. Matempu ne ngombe ebi, nebakuate nabi mudimu bua ntenta wa kusambakena. Ubifile kudi bena Levi bilondeshile midimu idibu nayi.
6Nanku, Moshe kuangata matempu ne ngombe, kubiabanyina bena Levi. 7Kupeshaye bena Ngershone matempu abidi ne ngombe inayi, bua bibambuluishe mu mudimu udibu nawu. 8Kupeshaye kabidi bena Merari, matempu anayi ne ngomba muanda mukulu, bua mudimu udibu benza ku bulombodi bua Itamare, muana wa Arone. 9Kadi kena mupeshe bena Kekate tshintu to. Bualu bobu bavua ne bua kulama bimpe bintu bia tshijila, kubiambula pa makaya.
Milambu ya kujidila nayi tshilambuilu
10Dituku dia kujidila tshilambuilu, kutshilaba manyi, bamfumu ba bena Izrayele kufika kabidi ne milambu, kuya nayi kumpala kua tshilambuilu. 11Maweja-Nangila kuambila Moshe ne:
— Bamfumu kabena mua kufika bonsu musangu umue to. Dituku dionsu mfumu umue afile milambu yende bua kujidila tshilambuilu.
12-83Bamfumu kufika, balondangane mushindu ewu: Dituku dia kumpala: Nashone, muana wa Aminadabe, wa mu tshisamba tshia bena Yuda.
Dituku dibidi: Netaneyele, muana wa Shuware, wa mu tshisamba tshia bena Isakare.
Dituku disatu: Eliyabe, muana wa Elone, wa mu tshisamba tshia bena Zebulone.
Dituku dinayi: Elishure, muana wa Shedeyure, wa mu tshisamba tshia bena Rubene.
Dituku ditanu: Shelumiyele, muana wa Surishadayi, wa mu tshisamba tshia bena Shimeyone.
Dituku disambombu: Eliyasafe, muana wa Deyuwele, wa mu tshisamba tshia bena Ngade.
Dituku dia muanda mutekete: Elishama, muana wa Amikude, wa mu tshisamba tshia bena Efrayime.
Dituku dia muanda mukulu: Ngameliyele, muana wa Pedashure, wa mu tshisamba tshia bena Menashe.
Dituku dia tshitema: Abidane, muana wa Ngideyoni, wa mu tshisamba tshia bena Binyamine.
Dituku dia dikumi: Akiyezere, muana wa Amishadayi, wa mu tshisamba tshia bena Dane.
Dituku dia dikumi ne dimue: Pagiyele, muana wa Okrane, wa mu tshisamba tshia bena Ashere.
Dituku dia dikumi ne dibidi: Akira, muana wa Eyinane, wa mu tshisamba tshia Naftali.
Milambu ivua mfumu yonsu mufila ivua nunku:
— Dilongu disalame dia tshiamu tshitoke tshia mushinga mukole, dikale ne bujitu bua grame 1.300, ne dilongu diondoke dia tshiamu tshitoke tshia mushinga mukole, dikale dia bujitu bua grame 700, bilondeshile tshipimu tshidi muaba wa tshijila (malongu abidi aa, avua ne bukula busambakaja ne mafuta bua mulambu wa bintu bia mu madimi).
— Dikopu dimue dia tshiamu tshia mpawungi dia bujitu bua grame 100, diwule ne manananshi a kuosha.
— Ngombe mulume umue, mukoku wa tshimpanga umue ne muana wa mukoku umue wa tshidimu tshimue bua milambu ya kuosha.
— Mbuji wa mpumbu umue bua mulambu wa dikobolola bantu.
— Ngombe ibidi, mikoku ya bimpanga itanu, mbuji ya mpumbu itanu ne bana ba mikoku batanu badi bakumbaja tshidimu tshimue, bua milambu ya bobumue.
84Milambu yonsu ivuabu balambula kudi bamfumu aba dituku divuabu bajidile tshilambuilu idi nunku: malongu masalame dikumi ne abidi a tshiamu tshitoke tshia mushinga mukole, malongu mondoke dikumi ne abidi a tshiamu tshitoke tshia mushinga mukole a kumyamina mayi, makopu dikumi ne abidi a tshiamu tshia mpawungi. 85Dilongu dionsu disalame, divua ne bujitu bua grame 1.300. Dilongu dionsu diondoke divua ne bujitu bua grame 700. Tshiamu tshitoke tshia mushinga mukole tshia malongu onsu atshi tshivua tshia bujitu bua Kilo 24, bilondeshile tshipimu tshidi muaba wa tshijila. 86Dikopu dimue dia tshiamu tshia mpawungi divua dia bujitu bua grame 100. Nanku, makopu onsu dikumi ne abidi avua ne bujitu bua grame 1.200. Avua muwule ne manananshi tente. 87Muvua kabidi ngombe milume dikumi ne ibidi, mikoku ya bimpanga dikumi ne ibidi, bana ba mikoku dikumi ne babidi ba tshidimu tshimue, bua milambu ya kuosha (pamue ne milambu ya bintu bia mu madimi ya kulambula pamue ne nyama). Muvua kabidi mbuji ya mpumbu dikumi ne ibidi bua milambu ya kukobolola nayi bantu, 88ngombe milume makumi abidi ne inayi, mikoku ya bimpanga makumi asambombu, mbuji ya mpumbu makumi asambombu ne bana ba mikoku makumi asambombu ba tshidimu tshimue, bua milambu ya bobumue. Ke milambu ivua bamfumu ba bena Izrayele bafile bua kujidila tshilambuilu, batuangaji bamane kutshilaba manyi.
89Pavua Moshe ubuela mu ntenta wa kusambakena bua kuyukila ne Maweja-Nangila, uvua umvua diyi dia Maweja-Nangila, difumina pankatshi pa Bakerubine babidi, bavua pa tshibuikidiji tshia mushete wa ndondu. Diba adi Maweja-Nangila uvua uyukila ne Moshe.

Dibadika 8
Tshitekelu tshia miendu
1Maweja-Nangila kutuma Moshe, 2bua ambile Arone ne:
— Paudi utemesha miendu muanda mutekete, uyiteke bimpe bua itokeshe kumpala kua tshitekelu tshia miendu.
3Arone kukumbaja bionsu bivua Maweja-Nangila muambile Moshe. Kutekaye miendu ayi bimpe bua kutokeshayi kumpala kua tshitekelu tshia miendu. 4Tshitekelu tshia miendu tshivua tshifula ne tshiamu tshia mpawungi nkayatshi, biangatshile ku dikasa diatshi too ne ku tshilongu tshiatshi tshia ndekelu. Bavua batshienze bilondeshile tshilejilu tshivua Maweja-Nangila muleje Moshe.
Dijidila dia bena Levi
5Maweja-Nangila kuambila Moshe ne: 6“Umbusha bena Levi munkatshi mua bena Izrayele, bua kumusha mikiya idi pambidi pabu. 7Newenze nunku: ubamiamine mayi bua kubakobolola nawu. Pashishe bakungule boya bonsu mubidi mujima, basukule bilamba biabu. Nanku kabakuikala kabidi ne mikiya to. 8Pashishe bena Levi nebafile ngombe mulume pamue ne mulambu wa bukula, busambakaja ne mafuta. Kadi wewe newangate ngombe mulume mukuabu bua mulambu wa kubakobolola nawu. 9-10Usangishe bena Izrayele bonsu, wimanyike bena Levi kumpala kuanyi, pabuipi ne ntenta wa kusambakena. Bena Izrayele nebabatenteke bianza. 11Nanku, Arone neajidile bena Levi, abandambule meme Maweja-Nangila pa muaba wa bena Izrayele bonsu, bua bangenzele mudimu. 12Bena Levi nebatenteke bianza pa mutu pa ngombe ibidi bua kuyindambula meme Maweja-Nangila, umue bua mulambu wa kubakobolola nawu, mukuabu bua mulambu wa kuosha. 13Pashishe, wimanyike bena Levi kumpala kua Arone ne bana bende ba balume, bua kubanjidila, bua bikale banyi meme Maweja-Nangila. 14Ke muudi ne bua kumusha bena Levi munkatshi mua bena Izrayele bakuabu. Tshisamba tshia bena Levi netshikale tshianyi meme. 15Kutuadija dituku adi, bena Levi badi mua kuenza mudimu wabu mu ntenta wa kusambakena.
“Nanku Moshe umushe mikiya pambidi pa bena Levi bua kubajidila, bikale banyi meme Maweja-Nangila. 16Bualu ndi mubasungule pa muaba wa bena Izrayele bakuabu. Ndi mubangate pa muaba wa bamuanabute ba bena Izrayele. 17Bualu, bamuanabute bonsu ba bena Izrayele too ne ku ba bimuna biabu mbanyi meme Maweja-Nangila. Bituadije dituku dimvua mubutule bamuanabute ba bena Ejipitu, ndi muangate bamuanabute ba bena Izrayele bua bikale banyi ba tshijila. 18Kadi ndi musungule bena Levi, bua bapingane pa muaba wa bamuanabute bonsu ba bena Izrayele. 19Ndi mubapeshe Arone ne bana bende ba balume bua babambuluishe mu dina dia bena Izrayele bakuabu bonsu. Nebenze mudimu mu ntenta wa kusambakena pa muaba wa bena Izrayele bonsu, bua kukobolola bena Izrayele. Nanku tshiakuikala kabidi ne tshilumbu tshia kunyoka bena Izrayele badi basemena pabuipi ne muaba wa tshijila to.”
20Moshe ne Arone pamue ne bena Izrayele bonsu, kukumbaja bimpe bionsu bivua Mvidi Mukulu muambe bua kuenzela bena Levi. 21Bena Levi kudilongolola, kumusha mikiya yabu, kusukula bilamba biabu. Pashishe, Arone kubajidila bua bikale bantu ba Maweja-Nangila. Kubakobololaye bua kumusha mikiya. 22Nanku Moshe kuenza bionsu bivua Maweja-Nangila mumuambile bua kuenzela bena Levi. Ke bena Levi kutuadija mudimu mu ntenta wa kusambakena. Arone ne bana bende ba balume ke bavua babalombola.
23Maweja-Nangila kuambila kabidi Moshe ne:
24— Padi bena Levi bakumbaja bidimu makumi abidi ne bitanu, ubateke bua bangenzele mudimu mu ntenta wa kusambakena. 25Kadi pakumbajabu bidimu makumi atanu, mudimu wabu udi ujika. 26Kadi nebashale bua kuambuluisha bana babu batshidi ku mudimu. Ke mudi bena Levi mua kungenzela mudimu nanku.

Dibadika 9
Tshibilu tshia Dipita dia Maweja-Nangila
1Mu ngondu wa kumpala wa tshidimu tshivua tshilonda tshidimu tshivua bena Izrayele bapatuka mu Ejipitu Maweja-Nangila kuambila Moshe mu tshipela tshia Sinayi ne:
2— Bena Izrayele nebenze tshibilu tshia Dipita dia Maweja-Nangila amu matuku mabafundile. 3Nanku, mu matuku dikumi ne anayi a ngondu wa kumpala ewu, dilolu menemene, nenungenzele tshibilu etshi, bilondeshile mikenji yatshi ne bibidilu biatshi.
4Moshe kumanyisha bena Izrayele meyi awu. 5Nanku, matuku dikumi ne anayi a ngondu wa kumpala, dilolu menemene, bena Izrayele kuenza tshibilu tshia Dipita dia Maweja-Nangila mu tshipela tshia Sinayi, bilondeshile muvua mikenji ivua Maweja-Nangila muambile Moshe.
6Kadi bantu bakuabu bavua ne mikiya dituku adi bua bitalu bivuabu balenge. Nanku kabavua mua kuenza tshibilu tshia Dipita dia Maweja-Nangila to. Kuyabu kuebeja Moshe ne Arone. 7Kuambilabu Moshe ne:
— Tuetu tudi ne mikiya, bualu tudi balenge bitalu. Kadi katuena mua kulambula Maweja-Nangila milambu mudi bena Izrayele netu bonsu benza bua tshinyi? Bualu mudi dituku difundile tshibilu tshia Dipita dia Maweja-Nangila anyi?
8Moshe kuandamuna ne:
— Indilayi, Maweja-Nangila angambile tshinudi mua kuenza. 9Maweja-Nangila kuambila Moshe 10bua kumanyisha bena Izrayele ne:
“Bituadije ku lelu, too ne ku ndelanganyi yenu yonsu, pikala bena Izrayele ne mikiya bua tshitalu tshivuabu balenge, nansha bikale ku luendu dituku didibu bangenzela tshibilu tshia Dipita dianyi meme Maweja-Nangila, 11nebenze amu tshibilu atshi, kadi mu matuku dikumi ne anayi a ngondu muibidi dilolu. Nebadie munyinyi wa muana wa mukoku, ne mampa adi kaayi mela buanga, ne biseki bia bululu. 12Munyinyi awu, nebaujikije dituku anu dimue. Kabena mua kuboza mufuba wa mukoku to. Nebalonde amu mikenji ya tshibilu tshia Dipita dia Maweja-Nangila. 13Kadi pikala muntu kayi muye ku luendu, nansha kayi ne mikiya bua tshitalu tshivuaye mulenge, ulengulula tshibilu tshia Dipita dia Maweja-Nangila dituku dimufundile ku bukole, muntu awu mmuena tshibawu. Numumushe munkatshi mua bena Izrayele, bualu kavua musue kulambula Maweja-Nangila milambu pa diba diayi. 14Pikala benyi badi munkatshi muenu basue kungenzela tshibilu tshia Dipita dia Maweja-Nangila, batshienze mudi mikenji ne bibidilu biatshi. Bualu mikenji idi anu mushindu umue bua benyi ne bena ditunga.”
Divuba didi dibuikila muaba wa tshijila
15Dituku divuabu base nzubu wa tshijila, divuba divua dibuikila ntenta uvua ne mushete wa ndondu. Butuku, divuba adi divua dikenka bu kapia too ne muatshiabu. 16Matuku onsu bivua amu nanku: divuba dibuikila nzubu, dikenka bu kapia butuku. 17Misangu yonsu ivua divuba adi diumuka pa mutu pa ntenta, bena Izrayele bavua bajula mitanda, bua kuyasa muaba uvuadi dimana. 18Nanku, bena Izrayele bavua bajula mitanda, bayasa muaba mukuabu, pavua Maweja-Nangila muambe. Kabavua baya kuasa mitanda muaba mukuabu, pavua divuba dishale kuimana pa nzubu wa tshijila. 19Nanku pavua divuba dishale dibuikila muaba wa tshijila matuku a bungi, bena Izrayele kabavua bumuka muaba awu to. Bavua anu bindila diyi dia Maweja-Nangila. 20Pavua divuba adi dishala dibuikila muaba wa tshijila matuku makese, bena Izrayele bavua bashale muaba awu matuku makese. Nanku bavua bajula mitanda, bayasa tshiakabidi amu ku diyi dia Maweja-Nangila. 21Matuku makuabu divuba divua dishale muaba umue amu butuku bumue, nansha dituku dimue ne butuku bumue. Kadi pavuadi dibanda kulu, bena Izrayele kubanga luendu musangu umue. 22Pavua divuba adi dishale muaba wa tshijila matuku abidi, ngondu mujima, nansha matuku mapite bungi, bena Izrayele bavua anu basombe, bindile bua divuba dibande. 23Nanku, bua bena Izrayele kuasa mitanda, nansha kumuka muaba uvuabu basombe, anu ku diyi dia Maweja-Nangila. Bavua bamuenzela mudimu anu bilondeshile mikenji ivuaye muambile Moshe.

Dibadika 10
Mpungi ya tshiamu tshitoke tshia mushinga mukole
1Maweja-Nangila kuambila Moshe ne:
2— Wenzeje mpungi ibidi ya tshiamu tshitoke tshia mushinga mukole bua kubikila nayi bantu, nansha bua kubamanyisha diba didi tshiluilu tshionsu mua kubanga luendu. 3Pelabu mpungi ayi ibidi musangu umue, bantu bonsu basemene pabuipi nebe mu mushiku wa ntenta wa kusambakena. 4Pelabu amu mpungi umue, bamfumu ba bisamba bia bena Izrayele nkayabu nebasemene pabuipi nebe. 5Pelabu mpungi ne bibingu musangu umue, ntshimanyinu tshia kutuadija luendu. Musangu wa kumpala udibu bela mpungi nanku, bena Izrayele badi basombe luseke ludi diba dipatukila lua ntenta wa kusambakena nebatuadije luendu. 6Musangu muibidi udibu bela mpungi ne bibingu, bena Izrayele badi basombe luseke lua kuinshi kua ntenta wa kusambakena, nebatuadije luendu. 7Kadi, bua kubikila bena Izrayele bonsu muaba umue, bele amu mpungi kukuyi bibingu.
8“Badi mua kuela mpungi anu kudi batuangaji, bantu ba ku ndelanganyi ya Arone. Ke mikenji inudi ne bua kulama nuenu, ne ndelanganyi yenu kashidi.
9“Panudi nuya ku mvita mu ditunga dienu bua kuluisha bena lukuna benu, nuele mpungi ne bibingu bia mvita musangu umue. Nanku, Meme Maweja-Nangila Mvidi Mukulu wenu nennuvuluke. Nennusungidile mu bianza bia baluishi benu. 10Panudi nuenza tshibilu dituku dia kumpala dia ngondu yonsu, nansha tshibilu tshia mushindu mukuabu, nenuele mpungi diba didibu bandambula milambu ya kuosha, nansha milambu ya bobumue. Nanku, nennuvuluke. Meme ndi Maweja-Nangila Mvidi Mukulu wenu.”
BADI BUMUKA KU SINAYI BAFIKA KU MIKALU YA MOWABE
Bena Izrayele badi bumuka
11Matuku makumi abidi a ngondu muibidi wa tshidimu tshivua tshilonda tshidimu tshivua bena Izrayele bapatuke mu Ejipitu, divuba kubanda mulu ku ntenta wa kusambakena, uvua ne mushete wa ndondu. 12Bena Izrayele kubanga luendu, kumuka ku tshipela tshia Sinayi. Divuba kuimana, kutuluka mu tshipela tshia Parane. 13Ke musangu wa kumpala uvua bena Izrayele bamuangala mushindu uvua Maweja-Nangila muambile Moshe.
14Tshiluilu tshivua ku diyi dia tshisamba tshia Yuda kupita kumpala, bena mvita bambule dibendela diabu. Nashone, muana wa Aminadabe, ke uvua ulombola bena Yuda. 15Bena tshisamba tshia Isakare kulonda, babalombola kudi Netaneyele, muana wa Shuware. 16Pashishe kulondabu kudi bena tshisamba tshia Zebulone, babalombola kudi Eliyabe, muana wa Elone.
17Kutulabu ntenta wa kusambakena, kumuambulabu kudi bena diku dia Ngershone ne dia Merari. Kubangabu luendu.
18Pashishe tshiluilu tshivua ku diyi dia tshisamba tshia Rubene kubanga luendu, bena mvita bambula dibendela diabu. Elishure, muana wa Shedeyure, ke uvua ulombola bena Rubene. 19Bena tshisamba tshia Shimeyone kulonda, babalombola kudi Shelumiyele, muana wa Surishadayi. 20Bena tshisamba tshia Ngade kulonda, babalombola kudi Eliyasafe, muana wa Deyuwele.
21Bena tshisamba tshia Levi ba ku ndelanganyi ya Kekate bavua bambule bintu bia tshijila menemene. Kulondabu ne bintu abi. Bualu bena Levi bakuabu bavua ne bua kuasa nzubu wa tshijila, bena Kehate kabayi banji kufika.
22Pashishe tshiluilu tshivua ku diyi dia tshisamba tshia Efrayime kubanga luendu, bena mvita bambula dibendela diabu. Elishama, muana wa Amikude, ke uvua ulombola bena Efrayime. 23Bena tshisamba tshia Menashe kulonda, babalombola kudi Ngameliyele, muana wa Pedashure. 24Bena tshisamba tshia Binyamine kulonda, babalombola kudi Abidane, muana wa Ngideyoni.
25Tshiluilu tshivua ku diyi dia tshisamba tshia Dane kulonda muaba wa ndekelu, bena mvita bambula dibendela diabu. Akiyezere, muana wa Amishadayi, ke uvua ulombola bena Dane. 26Bena tshisamba tshia Ashere kulonda, babalombola kudi Pagiyele, muana wa Okrane. 27Bena tshisamba tshia Naftali kulonda, babalombola kudi Akira, muana wa Eyinane.
28Ke muvua biluilu bia bena Izrayele bilondangane nanku mu luendu luabu.
Moshe udi ukeba muntu udi mua kubaludika mu luendu
29Moshe kuambila bukonde buende, Obabe, muana wa Reyuwele, muena Madiyane, ne:
— Tuetu tudi tuya mu ditunga divua Maweja-Nangila mutulaye. Nanku mbimpe tuye nebe. Tshintu tshionsu tshikale Maweja-Nangila mutupeshe, neupete pebe.
30Obabe kubenga, wamba ne:
— Tshiena mua kuya nenu to. Ndi mpingana kuetu kudi baledi banyi.
31Moshe kumusengelela ne:
— Kutulekedi nansha! Wewe udi mumanye miaba ya mu tshipela itudi mua kuasa mitanda. Neutuludike. 32Wewe muye netu, netukusankishe ne bintu bituikala bapete kudi Maweja-Nangila, bu muvuaye mutulaye.
33Bena Izrayele kumuangala ku mukuna wa Maweja-Nangila, kuenda matuku asatu. Mushete wa ndondu uvua mubadianjidile bua kubaleja muaba uvuabu mua kuasa mitanda yabu bimpe. 34Divuba dia Maweja-Nangila divua dienda kulu kua bena Izrayele mu munya, pavuabu babanga luendu. 35Pavua bantu bajuka ne mushete wa ndondu, Moshe uvua wela diyi dikole, wamba ne: “Maweja-Nangila, juka, bua bena lukuna bebe bamuangalake, baluishi bebe banyeme!” 36Pavua bena Izrayele bafike ne mushete wa ndondu muaba wa kuasa mitanda, Moshe uvua wela kabidi diyi dikole, wamba ne: “Maweja-Nangila, pinganaku, usombe munkatshi mua bena Izrayele, bantu bebe bapite bungi.”

Dibadika 11
Bena Izrayele badi bafika mu Tabera
1Dituku dikuabu bena Izrayele bavua bajana Maweja-Nangila bikole. Maweja-Nangila umvua nanku, kufikaye munda. Kapia ka Maweja-Nangila kutema munkatshi muabu, kuosha tshitupa tshia mitanda. 2Bena Izrayele kudidila Moshe. Kubalombelaye kudi Maweja-Nangila. Kapia kujima. 3Kuinyikabu muaba awu dina ne: Tabera, mmumue ne: kapia, bualu Maweja-Nangila uvua muoshe mitanda yabu muaba awu.
Bena Izrayele badi balomba munyinyi
4Dituku dikuabu bantu benyi ba mishindu yonsu bavua basombe munkatshi mua bena Izrayele kukuatshika lukuka lua munyinyi. Bena Izrayele mene kutuadija kudiabakena, bebejangana ne: “Udi mua kutupesha munyinyi wa tuetu kudia nnganyi? 5Mu Ejipitu tuvua tusanka! Tuvua ne biakudia bipite bungi: mishipa katuyi tusumba, bisekiseki bivule, mawoji, bimuma bia melone, matungulu a mishindu mishilangane ne ndungu. 6Mpindiewu tudi tuenda tubutuka, katuyi ne biakudia bionsu ebi! Anu mana kututonda diba dionsu!”
7Mana avua mushindu wa ntete ya koriyandre, mitoke too, mafuanangane ne budimbu bua mutshi wa mbdeliyume. 8-9Butuku mana avua amata mu mitanda ne lumuma musangu umue. Dinda, bena Izrayele bavua baye kuangula, baapela pankatshi pa mabue abidi, nansha baatua mu tshinu. Pashishe bavua baalamba mu ngesu, nansha baenza mikata. Avua ne muenya bu wa mikata milamba ne mafuta.
10Moshe kumvua muvua bena Izrayele badila muadi, basombela ku diku ku diku mu mishiku ya ntenta yabu. Maweja-Nangila kufika munda bikole. Bualu ebu kutonda Moshe. 11Moshe kuebeja Maweja-Nangila ne:
— Udi unkengesha nenku, kuyi umfuila luse bua tshinyi? Udi umpesha bantu bungi nenku, bua meme kubalombola bualu kaayi? 12Meme tshiena muimite, tshiena mulele bantu bonsu aba to! Muudi ungambila bua meme kubambula bu mudi ndeji wambula muana pambidi, bua kubafikisha mu ditunga diuvua mulaye bankambua babu, mbishi? 13Munyinyi wa kudia, udi bena Izrayele bonsu aba bandomba, badila ne muadi, meme ndi mua kuupeta kuepi? 14Meme nkayanyi tshiena mua kujikija makenga a bena Izrayele bonsu aba to. Bujitu buabu budi bumpite! 15Paudi musue kunkengesha nanku, mbimpe unshipe. Ke muudi mua kumfuila luse, tshiyi mmona kabidi dikenga dindi nadi edi to!
16Maweja-Nangila kuambila Moshe ne:
— Unsunguile bakulu ba bena Izrayele makumi muanda mutekete, bantu baudi mujadike ne: mbakulu ba bushuwa, balombodi ba bena Izrayele. Ufike nabu ku ntenta wa kusambakena. Wimane nabu kumpala kuanyi. 17Meme nempueke muaba awu bua kuyukila nebe. Bukole bua Mueyelu wanyi buudi nabu, nembuabanyine kabidi bakulu abu tshitupa. Nanku kuakuikala nkayebe ne mudimu wa kulama bantu. Bakulu abu nebakuambuluishe. 18Ambila kabidi bena Izrayele ne: “Nudilongolole bua dituku dia maloba, numushe mikiya! Nebanutumine munyinyi, bualu Maweja-Nangila mumvue miadi yenu ne: Udi mua kutupesha munyinyi nnganyi? Mu Ejipitu, tuvua bimpe bitambe! Nanku, Maweja-Nangila neanupeshe munyinyi wa nuenu kudia. 19Munyinyi awu kawakuikala wa dituku dimue, matuku abidi, asatu, dikumi, nansha makumi abidi to. 20Nenuudie ngondu mujima. Neunutonde, unupatukila mu diulu. Ke muanunyokabu, bualu nuvua nudiabakena, nujinga Ejipitu, nulengulula Maweja-Nangila udi munkatshi muenu.”
21Moshe kukema, wamba ne:
— Akia! Bena Izrayele badi muaba ewu mbapite pa binunu nkama isambombu. Muudi mua kuamba ne: nembapeshe munyinyi, mbadisha ngondu mujima mbishi? 22Tuetu bashipe mikoku, mbuji ne ngombe yonsu itudi nayi, nansha tuetu baloba mishipa yonsu ya mu mayi manene, kabiena mua kukumbana bantu aba to!
23Maweja-Nangila kuandamuna Moshe ne:
— Meme ndi ne bukole bua kukumbaja bionsu abi. Wewe nkayebe neudimuene amu mpindiewu mundi mbikumbaja.
Mvidi Mukulu udi upesha bakulu tshitupa tshia bukole bua Mueyelu wende
24Moshe kumuka ku ntenta, kuya kuambila bantu bivua Maweja-Nangila mumuambile. Pashishe kubikilaye bakulu ba bena Izrayele makumi muanda mutekete, kubimanyika ku ntenta wa kusambakena. 25Maweja-Nangila kupueka mu divuba bua kuyukila ne Moshe. Kuabanyinaye bakulu ba bena Izrayele abu, tshitupa tshia bukole bua Mueyelu wende, buvuaye mupeshe Moshe. Bakulu bamane kupeta Mueyelu wa Mvidi Mukulu, kutuadijabu kuakula bu bambi. Kadi kabivua bitungunuka to.
26Ku bantu makumi muanda mutekete abu, bantu babidi, Eldade ne Medade, bavua bashale ku mitanda. Kabavua baye ku ntenta wa kusambakena to. Kadi kupetabu pabu Mueyelu wa Mvidi Mukulu. Kubangabu kuakula bu bambi munkatshi mua mitanda. 27Nsongalume mukuabu kuyaye lubilu kudi Moshe, umuambila ne:
— Eldade ne Medade bavua bashale ku mitanda, badi bakula bu bambi!
28Yoshuwa, muana wa Nune, uvua wambuluisha Moshe bituadije ku buana, kuelaye diyi ne:
— Mfumuanyi Moshe, ubakandike, kabenji nanku!
29Moshe kuandamuna ne:
— Lekela kungumvuila mukawu! Meme ndi njinga ne: Maweja-Nangila apeshe bena Izrayele bonsu Mueyelu wende bua bikale bonsu bambi!
30Pashishe Moshe ne bakulu makumi muanda mutekete ba bena Izrayele, kupingana ku mitanda.
Nyunyi ya tulumbu
31Maweja-Nangila kujula lupepela lufumina ku mayi manene. Kufikalu ne nyunyi ya tulumbu ku mitanda aku. Nyunyi ayi ivua mikilangane panshi minyungulule mitanda, mutantshi wa luendu lua dituku dijima, mienza mushiki bu metre mujima. 32Bena Izrayele kubanga kuangula nyunyi dituku adi, butuku bujima, too dituku dibiidi dijima. Uvua uyangula mikese, uvua nayi kilos binunu! Bavua bayiteka panshi nseke yonsu ku mpenga kua mitanda bua kuyanyika. 33Kadi, bena Izrayele kabayi banji kujikija kudia, munyinyi awu mutshikale mukana, Maweja-Nangila kubafikila munda. Kubatuminaye tshipupu tshikole. 34Kuinyikabu muaba awu ne: Kibrote-Taawa, mmumue ne: nkita ya bena lukuka. Bualu ke muaba uvuabu bajiike bena Izrayele bavua ne lukuka lua munyinyi.
35Bena Izrayele kumbuka ku Kibrote-Taawa, kuya kuasa mitanda yabu ku Asherote.

Dibadika 12
Badi banyoka Miriyame
1Moshe uvua musele mukaji muena Kushe. Arone ne Miriyame kumujana bua mukaji awu. 2Bavua bamba ne:
— Maweja-Nangila mmuyukile amu ne Moshe nkayende anyi? Kena uyukila kabidi netu anyi?
Maweja-Nangila kumvua tshijanu atshi. 3Kadi Moshe uvua muntu wa muoyi mupuekele, mupite bantu bonsu ba pa buloba ku lutulu. 4Maweja-Nangila kubikila Moshe, Arone ne Miriyame, ubambila ne:
— Ndayi bonsu basatu mu ntenta wa kusambakena. Kuyabu bonsu basatu. 5Maweja-Nangila kupueka mu divuba, kuimana mu mushiku wa ntenta. Kubikilaye Arone ne Miriyame muaba awu. Bonsu babidi kusemena pabuipi. 6Maweja-Nangila kubambila ne:
— Nuteleje bimpe tshindi nnuambila. Pikala muntu wa kunudi muambi, meme Maweja-Nangila nendimanyishe kudiye, mmuleje malu mu lungenyi, nansha mu tshilota. 7Kadi, bua muntu wanyi Moshe kabiena nanku to. Bualu yeye ke udi ulombola bimpe bantu banyi bonsu bena Izrayele. 8Ndi ngakula nende mudi bantu bayukidilangana, mmuambile malu onsu patoke, ndileja kudiye. Yeye udi umona tshimfuanyi tshianyi. Kadi nuvua nukimina kujana muntu wanyi Moshe bua tshinyi?
9Maweja-Nangila kumuka muaba awu ne tshiji. 10Divuba kumuka ku musonga wa ntenta. Miriyame kupeta disama dia nsudi, mitoke too bu mudi busu bua ndanda. Arone umutangila, kujadikaye ne: Miriyame udi ne disama dia nsudi. 11Arone kusengelela Moshe, wamba ne:
— Mukalenga wanyi, tudi bena tshibawu. Kadi ndi nkusengelela ne: Kutunyoki bua bubi butudi benze. 12Mubidi wa Miriyame kawena mua kunyanguka, ufiondoka makoba bu wa muana mufuile munda!
13Moshe kulomba Maweja-Nangila, wamba ne:
— Mvidi Mukulu wanyi, anyisha ondapa disama edi!
14Maweja-Nangila kuambila Moshe ne:
— Bu tatuende mumutuile mate mu mesu, kavua mua kufua bundu lumingu lujima anyi? Nanku numupatule mu mitanda bua lumingu lujima kabidi. Pashishe, neapingane kabidi munkatshi muenu.
15Kupatulabu Miriyame mu mitanda lumingu lujima. Bena Izrayele bonsu bavua bamuindile bangabanga ne kutuadija luendu. 16Pashishe kumukabu mu Asherote bua kuya kuasa mitanda mu tshipela tshia Parane.

Dibadika 13
Moshe udi utuma batentekedi mu Kenaane
1Maweja-Nangila kuambila Moshe ne:
2— Usungule mukulu umue ku tshisamba tshionsu tshia bena Izrayele. Utume bakulu aba bua batentekele ditunga dia bena Kenaane, dindi mpesha bena Izrayele.
3Moshe kuitaba diyi dia Maweja-Nangila. Kusungulaye bantu bavua bonsu bamfumu ba bena Izrayele, bua bumuke mu tshipela tshia Parane, baye mu Kenaane. 4Mena a bamfumu abu adi nunku: Shamuwa, muana wa Zakure, wa mu tshisamba tshia Rubene. 5Shafate, muana wa Ori, wa mu tshisamba tshia Shimeyone. 6Kalebe, muana wa Yefune, wa mu tshisamba tshia Yuda. 7Igale, muana wa Yozefe, wa mu tshisamba tshia Isakare. 8Osheya, muana wa Nune, wa mu tshisamba tshia Efrayime. 9Palti, muana wa Rafu, wa mu tshisamba tshia Binyamine. 10Ngadiyele, muana wa Sodi, wa mu tshisamba tshia Zebulone. 11Ngadi, muana wa Sushi, wa mu tshisamba tshia Menashe, muana wa Yozefe. 12Amiyele, muana wa Ngemali, wa mu tshisamba tshia Dane. 13Seture, muana wa Mikayele, wa mu tshisamba tshia Ashere. 14Nabi, muana wa Wofsi, wa mu tshisamba tshia Naftali. 15Nguwele, muana wa Maki, wa mu tshisamba tshia Ngade.
16Bantu aba, ke bavua Moshe mutume bua kutentekela ditunga dia Kenaane. Nanku, Moshe kuinyika Osheya, muana wa Nune, dina dia Yoshuwa.
17Bangabanga ne Moshe kutuma batentekedi aba, kubambilaye ne:
— Nubuele mu ditunga dia Kenaane amu ku luseke lua kuinshi kua ditunga. Pashishe nuye too ne ku muaba udi mikuna. 18Nujadike mudi ditunga adi. Nutangile mudi bena ditunga: badi ba bungi anyi mbakese? Badi ne bukole anyi mbafuba? 19Nujadike mushindu udi ditunga: didi dimpe anyi ndibi? Mbakoleshe bimenga ne bimana anyi, peshi mudi mitanda patupu? 20Nubuele mu ditunga adi ne dikima. Nujadike ne: buloba ne budi ne bufuke, anyi budi buatuka? Mitshi ya bimuma idi itolokamu anyi? Nupingane kunu ne bimuma bia mu ditunga adi.
Tshikondu atshi ke tshivua tumuma tua mvinyo tutuadija kukuama.
21Nanku, batentekedi abu kumuka mu tshipela tshia Tsine, kuya kutentekela ditunga dia Kenaane, too ne ku Rekobe, pabuipi ne Lebo-Amate. 22Kubuelabu mu ditunga luseke lua kuinshi. Kufikabu pabuipi ne Ebrone, muaba uvuabu base kudi bena Akimane, bena Sheshayi ne bena Talmayi. Bonsu aba ndelanganyi ya Anake, muntu wa mpolondu. (Bavua base tshimenga tshia Ebrone, bidimu muanda mutekete bangabanga ne kuasa tshimenga tshia Tanise mu Ejipitu.) 23Kupuekabu mu tshibanda tshia Eshekole. Kukosabu ditamba dia mutshi wa mvinyo dikale ne tumuma. Kupolabu kabidi bimuma bia grenade ne bia mfiku. Kubisuikabu kaba kamue. Bantu babidi kuambula bionsu abi ku mukolu. 24Kuinyikabu muaba awu dina ne: tshibanda tshia Eshekole, bualu bena Izrayele bavua bapolamu tumuma tua mvinyo.
Batentekedi badi bamanyisha Moshe bivuabu bamone
25Matuku makumi anayi mamane kupita, batentekedi kujikija mudimu wabu. Kupinganabu 26ku Kadeshe, mu tshipela tshia Parane, muaba uvua Moshe, Arone ne bena Izrayele bonsu. Kubalondelabu bionsu bivuabu bamone mu Kenaane. Kubalejabu kabidi bimuma bia mu ditunga adi. 27Kuambilabu Moshe ne:
— Tuafiki mu ditunga diuvua mututume. Didi ne biakudia bia bungi, mabele ne buitshi. Bimuma bia mu ditunga adi mbiebi. 28Kadi bantu badimu mbilobu bia mvita. Bimenga biabu bidi bialabale. Bavua babikoleshe ne bimana bile. Tuasanganyimu bantu ba ku ndelanganyi ya Anake, muntu wa mpolondu. 29Bena Amaleke mbase kuinshi kua ditunga. Bena Iti, bena Yebusa ne bena Amore mbase pa mikuna. Bena Kenaane mbase ku muelelu wa Mayi manene a pankatshi pa matunga, ne wa musulu wa Yardene.
30Batentekedi bakuabu kudiwula Moshe. Kadi Kalebe kubapuwisha, wamba ne:
— Tuyayi mu ditunga adi! Netutshimune bantu bonsu abu. Netubanyenge ditunga.
31Kadi batentekedi bavua baye ne Kalebe mu luendu alu kubenga, bamba ne:
— Katuena mua kuluangana ne bantu aba to. Mbatupite bukole!
32Nanku batentekedi abu kubipisha ditunga dia Kenaane, bamba ne:
— Mu Kenaane bantu benyi kabena mua kusombamu to. Nebafue amu kufua. Kabidi bantu bonsu badimu mbantu bale! 33Tuvua bamonemu ne bantu ba mpolondu, ndelanganyi ya Anake. Ku mesu kuabu tuetu tuvua badimone anu bu tunkenene. Bobu kabidi bavua mua kutumona nanku.

Dibadika 14
Bena Izrayele badi babenga kuya mu Kenaane
1Bena Izrayele bonsu kutshisha butuku ne mbila ya miadi, 2badiwula Moshe ne Arone, bamba ne:
— Bivua bimpe tuetu kufuila mu Ejipitu, nansha mu tshipela emu! 3Maweja-Nangila mmusue kutubueja mu ditunga dia Kenaane bua kutubutula mu mvita anyi? Bakaji betu ne bana nebashale bapika. Mbimpe tupingane mu Ejipitu!
4Kuambilanganabu ne:
— Tusungulayi mfumu mukuabu, tupingane mu Ejipitu!
5Moshe ne Arone kudiela panshi kumpala kua bena Izrayele bonsu. 6Kadi batentekedi babidi, Yoshuwa, muana wa Nune, ne Kalebe, muana wa Yefune, kubungama, kudipanda bilamba. 7Kuambilabu bena Izrayele bonsu ne:
— Ditunga dituvua baye kutentekela didi dimpe ditambe. 8Didi ne biakudia bia bungi, mabele ne buitshi bidimu. Pikala Maweja-Nangila mututabalele, neatubueje mu ditunga adi bua tuetu kudikuata. 9Kadi, lekelayi kutombokela Maweja-Nangila. Kanutshinyi bena ditunga adi to. Netubabutule! Mvidie yabu ivuabu batekemene kayena kabidi ne bukole bua kubalama to! Kadi Maweja-Nangila udi netu. Nanku kanubatshinyi to.
10Bena Izrayele bonsu kukeba mua kubasa mabue, kubashipa. Kadi diakamue butumbi bua Maweja-Nangila kumuenekela bena Izrayele kulu kua ntenta wa kusambakena.
Moshe udi usengelela Maweja-Nangila bua afuile bena Izrayele luse
11Maweja-Nangila kuambila Moshe ne:
— Ndi muenzele bantu aba bishima bia bungi bua kubaleja bukole buanyi. Kadi nebambenge too ne ku diba kaayi? Nebabenge kashidi bua kungitaba anyi? 12Nanku nembatumine disama dia tshiambu, mbabutula. Pashishe nengenze nebe tshisamba tshikuabu, tshidi tshipite bena Izrayele ku bungi ne ku bukole.
13Moshe kuandamuna Maweja-Nangila ne:
— Bena Ejipitu mbamanye muudi mupatule bena Izrayele mu ditunga diabu ku bukole buebe. 14Bena Ejipitu mbamane kulondela bena Kenaane malu aa. Nanku bena Kenaane mbamane kumvua muudi wewe Maweja-Nangila wenda ne tshisamba tshiebe tshia bena Izrayele, umonangana nabu mpala ne mpala. Badi bamanye muudi ubalama, bualu mu munya udi wenda kumpala kuabu mu divuba, butuku mu tshimunyi tshia kapia. 15Kadi mpindiewu wewe mubutule bena Izrayele bonsu musangu umue, bisamba bikuabu bivua bimane kumvua lumu lua bukole buebe, nebiambe ne: 16“Maweja-Nangila wapangi mua kufikisha bena Izrayele mu ditunga divuaye mubalaye. Ke padiye mubashipele mu tshipela.” 17Nanku, Maweja-Nangila, ndi nkusengelela ne: leja bukole buebe. Bualu uvua mutuambile ne: 18“Meme ndi Maweja-Nangila. Ndi ne luse lua bungi. Tshiena mfika munda lukasa. Ndi mfuila bantu luse bua mibi yabu, ne bua ditomboka diabu. Kadi tshiena mbingisha muntu udi mupile. Ndi nnyoka muana wa ku ndelanganyi misatu nansha minayi bua mibi ya baledi bende.” 19Nanku, ndi nkusengelela ne: fuila bena Izrayele luse bu muuvua mubenzele pavuabu bapatuke mu Ejipitu.
20Maweja-Nangila kuandamuna ne:
— Ndi mbafuila luse bu muudi ulomba. 21Kadi ndi nditshipa ne: bu mundi ne muoyi, kabidi bu mudi buloba bujima buwule ne butumbi buanyi, 22muntu nansha umue wa ku ndelanganyi eyi kakubuela mu Kenaane to. Bualu bantu aba mbamane kumona butumbi buanyi, ne malu a dikema andi mubenzele mu Ejipitu ne mu tshipela. Kadi nansha bobu bamone nanku, kabavua bangitaba to. Bavua bantete misangu ne misangu! 23Nanku, muntu wa kudibu nansha umue uvua muntombokele kena mua kufika mu ditunga dia Kenaane, dimvua mulaye bankambua babu to. 24Kadi, muntu wanyi Kalebe, uvua uleja muoyi muimpe. Yeye utshidi wanyi meme. Nemmufikishe mu ditunga edi divuaye muye kutentekela. Kabidi ndelanganyi yende neisombemu. 25(Bena Amaleke ne bena Kenaane ke badi basomba mpindiewu mu bibandabanda bia ditunga adi.) Nanku, nuenu bonsu, malaba nenupingane kunudi bafume. Nenupingane mu tshipela, batangile ku Mayi manene makunze.
Maweja-Nangila udi unyoka bantu bende
26Maweja-Nangila kuambila Moshe ne Arone ne:
27— Bantu babi aba nebangele mpata kashidi anyi? Ndi mumvue mudibu banjane.
28Kadi ndayi, nubambile ne: “Meme Maweja-Nangila, ndi ne muoyi. Nennunyoke bilondeshile bijanu bienu abi. 29Nuenu bonsu badi ne bidimu makumi abidi ne pa mutu, bavua banubadike, banufunde mena enu. Kadi, nenufuile bonsu mu tshipela emu, bualu nudi nunjana. 30Ndi nditshipa ne: kanuakufika mu ditunga dia Kenaane, dimvua munulaye to! Amu Kalebe, muana wa Yefune, ne Yoshuwa, muana wa Nune, nebabuelemu. 31Kadi bana benu batekete banuvua nuelela meji ne: nebashale bapika, nembafikishe mu ditunga dia Kenaane, dinudi nubenga. Bobu nebadimanye. 32Nanku, nuenu nenufuile bonsu amu mu tshipela emu. 33Kadi bana benu nebashale mu tshipela emu bidimu makumi anayi, badisha amu bimuna biabu. Nebashale pabu mu dikenga bua dintombokela dienu, too ne panuabutuka bonsu, nuenu baledi babu. 34Nuvua batentekele ditunga adi matuku makumi anayi. Nenku, bua bubi buenu, ndi nnunyoke bidimu makumi anayi. Mmumue ne: dituku dimue nedienze tshidimu tshijima tshia tshibawu. Nenujadike ne: ki mbimpe kuntombokela meme Maweja-Nangila to. 35Ke tshimvua meme Maweja-Nangila ne bua kunuambila. Ndi nnujadikila ne: nennukengeshe too ne panuabutukila bonsu mu tshipela emu, bualu nudi bantu babi badi bantombokela.”
36Bantu bavua Moshe mutume bua kutentekela ditunga dia Kenaane, kadi bavua bendeshila ditunga edi lumu lubi mu dipingana diabu, bua bena Izrayele bonsu batombokele Moshe, 37kufuabu bonsu. Maweja-Nangila kubabutula, bualu bavua bapepeje ditunga adi. 38Nanku, ku batentekedi bonsu bavua Moshe mutume, anu Yoshuwa ne Kalebe ke bavua bashale ne muoyi.
Bena Izrayele badi batombokela Maweja-Nangila tshiakabidi
39Moshe kumanyisha bena Izrayele malu onsu avua Maweja-Nangila mumuambile. Bobu kudila miadi bikole. 40Butshia dinda, kuyabu ku mukuna, bambilangane ne:
— Tudi bamane kuenza bibi! Kadi mpindiewu tudi basue kuya muaba uvua Maweja-Nangila mutuleje.
41Moshe kubebeja ne:
— Tshinudi nuenza ntshinyi? Nudi nutupa ku diyi dia Maweja-Nangila! Nanku kanuakuikala ne diakalenga to! 42Maweja-Nangila kena nenu to! Nanku kanuyi to! Baluishi benu nebanubutule! 43Bena Amaleke ne bena Kenaane badi kunuyaya aku. Nebanubutule bonsu mu mvita. Maweja-Nangila kakuikala nenu to, bualu nudi bamubenge.
44Kadi, bena Izrayele bavua basue kuya ku mukuna ku bukole. Moshe kushala ku mitanda, pamue ne mushete wa ndondu wa Maweja-Nangila. 45Bena Amaleke ne bena Kenaane kupueka ku mukuna uvuabu basombe. Kuluanganabu ne bena Izrayele, kubatshimuna, kubipata too ne ku Orma.

Dibadika 15
Milambu ya bia pa madimi
1Maweja-Nangila kutuma Moshe 2bua kumanyisha bena Izrayele ne:
“Panuafika mu ditunga dindi musue kunupa bua nuenu kusomba, 3nungoshile nyama mijima bua kundambula. Nundambule kabidi milambu ya bobumue. Nuenze nanku bua kukumbaja malaya, nansha anu ku budisuile buenu, nansha kabidi bua bibilu. Milambu ayi, ikale ya ngombe, mbuji nansha mikoku. Nenganyishe mupuya muimpe wayi. 4Muntu yonsu udi undambula nyama, neasakidile kabidi ne mulambu wa bintu bia pa madimi: kilo isatu ya bukula, budibu basambakaje ne litre umue ne tshitupa wa mafuta. 5Kadi ku muana wa mukoku yonsu, wa mulambu wa kuosha nansha wa bobumue, asakidile kabidi litre umue ne tshitupa wa maluvu a mvinyo. 6Pikala mulambu wa mukoku wa tshimpanga, asakidile kilo isambombu ya bukula budibu basambakaja ne mafuta litre ibidi. 7Neasakidile kabidi maluvu a mvinyo litre ibidi. Nanku nenganyishe mupuya muimpe wabi. 8Pikala muntu musue kundambula ngombe bua mulambu wa kuosha nansha wa bobumue, nansha bua kukumbaja malaya, nansha bua mulambu wa tshibidilu, 9ku nyama yonsu awu, asakidile kilo tshitema ya bukula, budibu basambakaja ne mafuta litre isatu. 10Asakidile kabidi maluvu a mvinyo litre isatu. Nanku nenganyishe mupuya muimpe wabi.
11“Bena Izrayele balonde anu mikenji eyi, bua kundambula ngombe, mukoku wa tshimpanga, muana wa mukoku, nansha muana wa mbuji. 12Nansha muntu musue kundambula bimuna bia bungi, ku tshimuna tshionsu asakidile anu milambu mikuabu ituatedi eyi. 13Pikala bena Izrayele basue kundambula milambu ya mupuya muimpe idi insankisha, balonde bonsu anu mikenji eyi. 14Benyi badi basombe munkatshi muenu matuku makese, nansha benyi bamane kusombamu bidimu bia bungi, balelangane, bapete bikulu mu ditunga dienu, padibu basue kundambula milambu ya mupuya muimpe, balonde bonsu anu mikenji eyi. 15Nanku, bantu bonsu basanga ntete, nansha nuenu, nansha benyi badi munkatshi muenu, nulonde anu mikenji eyi, ku ndelanganyi ne ku ndelanganyi. Bualu meme Maweja-Nangila tshiena ne kansungansunga to. 16Mikenji yanyi idi mushindu umue bua bantu bonsu, buenu nuenu bena Izrayele, ne bua benyi badi munkatshi muenu.”
Mulambu wa mampa a kumpala
17Maweja-Nangila kutuma Moshe, 18bua kumanyishaye bena Izrayele ne:
“Panuafika mu ditunga munganubueja, 19nuenu balambe mampa ne bukula bua mu ditunga, nundambule meme tshitupa tshia mampa aa. 20Nusope tshitapitapi, nuenze mikata, bua kuyindambula bu mudibu bandambula ntete inudi nushipula, panudi bamane kunowa. 21Nanku, nenundambule mukata wa kumpala unudi nulamba. Mukenji ewu ushale kabidi kashidi kudi ndelanganyi yenu yonsu.
Milambu bua ntupakanyi
22-23“Nuenu bena Izrayele ne ndelanganyi yenu, panuikala batupakane, batupe ku umue wa ku mikenji yanyi imvua munumanyishe mukana mua Moshe ku kale too ne ku mpindiewu, 24pikala bantu batupakane nanku mu mpukapuka kabayi bamanye, nebangoshile bonsu pamue ngombe mulume bua mulambu wa kuosha. Nenganyishe mupuya muimpe wawu. Pashishe, nebasakidile kabidi milambu ya tshibidilu ya bukula ne ya maluvu a mvinyo. Nebasakidile kabidi mbuji wa mpumbu bua mulambu wa kukobolola nawu bantu. 25Nanku, mutuangaji neakobolole bena Izrayele bonsu basange ntete bu pa tshibidilu. Ke Maweja-Nangila kubafuila luse. Bualu bavua batupakane mu mpukapuka, bafila kabidi mulambu wa kuosha ne wa kubakobolola nawu. 26Nanku, nebafuile bonsu luse, nansha bena Izrayele, nansha benyi badi basombe munkatshi muabu, bualu bonsu nuvua babuelakane mu bualu ebu.
27“Kadi, pikala muntu amu umue mutupakane mu mpukapuka, neandambule muana wa mbuji wa tshidimu tshimue bua kudikobolola. 28Mutuangaji neakobolole muntu awu bua bamufuile luse. 29Nanku, muntu yonsu, muena Izrayele nansha muenyi, udi utupakana mu mpukapuka, nebamukobolole anu mushindu umue ewu.
30“Kadi muena Izrayele nansha muenyi, udi wenza bualu bubi ku bukole, udi upenda Maweja-Nangila. Nebamumushe munkatshi mua bena Izrayele. 31Neikale muena tshibawu, bualu mmubenge miaku yanyi, munyangakaje mikenji yanyi.”
Muntu udi kayi unemeka dituku dia Dikisha
32Matuku avua bena Izrayele mu tshipela, kusanganabu muntu wangula nkunyi dituku dia Dikisha. 33Kumufikishabu kudi Moshe ne Arone muaba uvua bena Izrayele bonsu basangile. 34Kumulamabu bimpe, bindile mua kumanya dinyoka dia kumupesha. 35Maweja-Nangila kuambila Moshe ne:
— Muntu awu tshiende ndufu! Bena Izrayele bonsu bumuke ne muena tshibawu awu muaba udi mitanda, bamuase mabue, bamushipe.
36Bena Izrayele kuenza muvua Maweja-Nangila mubambile. Kumukabu ne muntu awu muaba uvua mitanda, kumuasabu mabue, kufuaye.
Malenda ku bilamba
37Maweja-Nangila kutuma Moshe 38bua amanyishe bena Izrayele ne:
“Nuenu ne ndelanganyi yenu, nutele malenda ku mielelu ya bilamba bienu ne buanda bufikuluke. 39Nanku, nuvuale bilamba bitela ne malenda. Panuikala numona malenda awu, nenuvuluke mikenji yanyi bua kuyikumbaja. Kabidi kanuakutendelela mvidie, bua kulonda majinga enu mabi ne lukuka luenu. 40Nanku, nenukumbaje mikenji yanyi yonsu bua kuleja munudi bantu banyi. 41Meme ndi Maweja-Nangila Mvidi Mukulu wenu. Ndi munupatule mu Ejipitu bua ngikale Mvidi Mukulu wenu. Eyowa, ndi Maweja-Nangila Mvidi Mukulu wenu.”

Dibadika 16
Ditomboka dia Kora
1Muena Levi mukuabu, diende Kora, muana wa Ishare, wa mu diku dia bena Kekate, uvua muambile bena Rubene basatu, Datane ne Abirame, bana ba Eliyabe, ne One, muana wa Pelete, 2meji mabi a kutombokela Moshe. Bena Izrayele bakuabu, nkama ibidi ne makumi atanu, bamfumu ba meku ne bakulu, basombele babuela mu bisangilu, kuditua ku tshiabu. 3Bantu aba bonsu, kutombokela Moshe ne Arone, kubambila ne:
— Nudi nukolesha malu! Tuetu bena Izrayele bonsu tudi bantu ba tshijila. Maweja-Nangila udi munkathi muetu bonsu. Munudi nuditemba, nuditeka kumpala kua bantu bakuabu ba Maweja-Nangila mbishi?
4Moshe umvua nanku, kudielaye mpala panshi. 5Kuambilaye Kora ne bonsu bavuaye nabu ne:
— Malaba dinda, Maweja-Nangila nkayende neatumanyishe muntu udi wa tshijila, udi mua kusemena pabuipi nende. Nanku, neanyishe bua muntu udiye musungule asemene pabuipi nende. 6Wewe Kora ne bonsu banudi nabu, nuangate mbabula. 7Malaba nuele makala a kapia ne musenga wa kamonya mu mbabula amu. Nuyiteke kumpala kua Maweja-Nangila. Nenku yeye nkayende neasungule muntu wende wa tshijila. Nuenu bena Levi ke badi bakolesha malu!
8Pashishe Moshe kuambila kabidi Kora ne:
— Nuenu bena Levi telejayi! 9Padi Maweja-Nangila Mvidi Mukulu wa bena Izrayele munusungule munkatshi mua bena Izrayele bakuabu bua nuenu kusemena pabuipi nende, kuenza mudimu muaba wa tshijila, kuyukila nende mu dina dia bena Izrayele bonsu, ki mbualu bunene budiye munuenzele anyi? 10Wewe Kora ne bana benu bena Levi, Maweja-Nangila mmunusungule bua nusemene pabuipi nende. Munudi nudilombela kabidi muanzu wa butuangaji mbishi? 11Nanku, wewe ne bantu bebe, nudi nutombokela Maweja-Nangila. Unudi nujana ki ngArone nansha!
12Pashishe, Moshe kubikidisha Datane ne Abirame, bana ba Eliyabe. Kadi bobu kumuandamuna ne:
— Tuabengi! 13Udi mumane kutupatula mu Ejipitu muvua biakudia bia bungi, mabele ne buitshi, bua kutufuishila mu tshipela emu! Mpindiewu ukadi uditeka kabidi mfumuetu! 14Bushuwa, kuena mutufikishe mu ditunga didi ne biakudia bia bungi to. Katuena bapiane madimi a mvinyo, nansha madimi makuabu to. Udi wela meji ne: tudi bampofu anyi? Katuena basue kufika to!
15Moshe kufika munda bikole bua diandamuna diabu adi. Kuambilaye Maweja-Nangila ne:
— Kuitabi milambu yabu to. Katshia meme tshiena mubenzele bibi. Tshiena mubanyenge tshintu, nansha mpunde mene.
Badi banyoka Kora ne bantu bende
16Moshe kuambila Kora ne:
— Wewe Kora ne bonsu baudi nabu, nufike kudi Maweja-Nangila malaba. Arone pende neikale koku! 17Muntu yonsu wa ku bantu nkama ibidi ne makumi atanu banudi nabu, ikale ne mbabula, elemu musenga wa kamonya, afike nende kudi Maweja-Nangila. Wewe mene ne Arone, nenuenze kabidi nanku.
18Kora ne bonsu bavuaye nabu kuitababu. Muntu yonsu kuambula mbabula, kuelamu makala a kapia ne musenga wa kamonya. Kuyabu bonsu kuimana mu mushiku wa ntenta wa kusambakena. Moshe ne Arone kuya kuimana kabidi muaba awu. 19Kora kubikila bena Izrayele bonsu muaba uvua Moshe ne Arone bimane, pabuipi ne mushiku wa ntenta wa kusambakena. Diba adi, bena Izrayele bonsu kumona butumbi bua Maweja-Nangila. 20Maweja-Nangila kuambila Moshe ne Arone ne:
21— Umukayi muaba udi bantu aba, bualu ndi musue kubabutula bonsu amu mpindiewu.
22Moshe ne Arone kudiela mpala panshi, bamba ne:
— Kia! Mvidi Mukulu, wewe ke udi mufuke bintu bionsu, mubipeshe muoyi. Kuena mua kufikila bantu bonsu munda bua tshilema tshia muntu umue.
23Maweja-Nangila kuandamuna ne:
24— Nanku, umushe bantu bonsu muaba udi Kora, Datane ne Abirame basombe.
25Moshe ujuka, kusemenaye pabuipi ne Datane, Abirame, kabidi ne bakulu ba bena Izrayele. 26Kuambilaye bantu bonsu ne:
— Umukayi ku ntenta ya bena buenzavi aba. Kanulengi tshintu tshiabu nansha tshimue to. Tshianana nudi mua kufua kabidi bua mibi yabu yonsu.
27Bena Izrayele kumuka muaba uvua Kora, Datane ne Abirame basombe.
Datane ne Abirame bavua bapatuke mu ntenta yabu, bimane pambelu ne bakaji babu, bana babu ne bena meku abu bonsu. 28Moshe kuamba ne:
— Nenujadike mundi tshiyi ndienzela malu nkayanyi to, kabidi mudi Maweja-Nangila nkayende muntume bua kukumbaja bionsu ebi. 29Pikala bantu aba bafue lufu lua patupu mudi bantu bonsu bafue, nanku nenujadike ne: Maweja-Nangila kena muntume to. 30Kadi, pikala Maweja-Nangila mubenzele bualu budi kabuyi buanji kuenzeka, pikala buloba bumine, bujibikile bantu abu ne bena meku abu, ne bintu biabu, baye mu kandondu ka bafue, batshikale ne muoyi, nanku nenujadike ne: mbasendeke Maweja-Nangila.
31Anu Moshe ulekela diakula, buloba kupandikila muaba uvua Datane ne Abirame bimane. 32Buloba kubajibikila bonsu ne bena meku abu, ne bantu bonsu bavua nabu Kora, ne bintu biabu. 33Bantu kukuluka ne muoyi mu kandondu ka bafue, pamue ne bintu biabu bionsu. Buloba kubajibikila bonsu. Kujiminabu munkatshi mua bena Izrayele. 34Bena Izrayele bakuabu bonsu bavua pabuipi nabu, bumvue mbila ya miadi yabu, kunyemabu ne bowa, bamba ne: “Buloba budi mua kutujibikila petu.” 35Pashishe Maweja-Nangila kutuma kapia. Kubutulaku bantu bonsu nkama ibidi ne makumi atanu, batshikale ne muoyi. Ke bavua balambula musenga wa kamonya.

Dibadika 17
Mbabula ya bena Kora
1Maweja-Nangila kuambila Moshe ne:
2— Ambila mutuangaji Elazare, muana wa Arone, ne: upatule mbabula idi mu kapia, utangalaje makala aye kule! Mbabula eyi nya tshijila. 3Mbabula ayi, ivua ya bena tshibawu bamane kufua bua buenzavi buabu. Nanku bu mudibu bamane kundambula meme Maweja-Nangila mbabula ayi, nuyifule nuenze nayi bitata bia kubuikila ku tshilambuilu. Bitata abi nebishale tshivulukilu kudi bena Izrayele.
4Mutuangaji Elazare kuangata mbabula ya tshiamu tshikunze ya bantu bavua Maweja-Nangila muoshe ne muoyi. Kuenzabu nayi bitata bia kubuikila ku tshilambuilu. 5Bitata abi bivua bivuluija bena Izrayele ne: muntu udi kayi wa ku ndelanganyi ya Arone, kena mua kuoshila Maweja-Nangila musenga wa kamonya to. Maweja-Nangila ukavua mumane kuambila Moshe bua kumanyisha Arone ne: “Pikala muntu mukuabu muoshile Maweja-Nangila musenga wa kamonya, neapete dinyoka bu dia Kora ne bonsu bavuaye nabu.”
Bantu badi bajana Moshe ne Arone
6Butshia dinda, bena Izrayele bonsu kujana Moshe ne Arone, bamba ne:
— Nudi bafuishe bantu ba Maweja-Nangila.
7Bena Izrayele kudikunguja muaba uvua Moshe ne Arone. Kadi pavuabu batangile ku ntenta wa kusambakena, kumonabu muvua divuba dileja butumbi bua Maweja-Nangila dibuikila ntenta. 8Moshe ne Arone kuya kumpala kua ntenta wa kusambakena. 9Maweja-Nangila kuambila Moshe ne:
10— Umukayi muaba udi bantu aba bimane. Ndi musue kubabutula bonsu amu mpindiewu. Moshe ne Arone kudiela mpala panshi. 11Moshe kuambila Arone ne:
— Ambula mbabula webe, welamu makala a ku tshilambuilu. Pashishe, wela musenga wa kamonya pa makala apu. Uye lukasa kudi bena Izrayele bua kubakobolola. Bualu bu mudi Maweja-Nangila mufike munda, kabutu nkamane kutuadija.
12Arone kuenza bivua Moshe mumuambile. Kuyaye kudi bantu, kuvua kabutu kamane kubanga. Kuoshaye musenga wa kamonya bua kubakobolola. 13Kuimanaye pankatshi pa bantu bavua bamane kufua, ne batshivua ne muoyi. Nanku muntu kena mufue kabidi to. 14Bantu bonsu bavua bafue mu tshipupu etshi bavua 14.700, katuyi babale Kora ne bantu bavuaye nabu badianjile kufua. 15Kabutu kamane kujika, Arone kupingana mu mushiku wa mbelu wa ntenta wa kusambakena muvua Moshe.
Dikombu dia Arone
16Maweja-Nangila kuambila Moshe ne:
17— Ela mukenji bua mulombodi wa tshisamba tshionsu tshia bena Izrayele akupe dikombu. Nanku neusangishe makombu dikumi ne abidi. Ku dikombu dionsu neufundeku dina dia tshisamba tshiabu. 18Kadi ku dikombu dia bena Levi ufundeku dina dia Arone. Nanku mfumu wa tshisamba tshionsu neikale ne dikombu diende. 19Uteke makombu aa mu ntenta wa kusambakena, kumpala kua mushete wa ndondu, muaba undi ndileja kunudi. 20Nanku dikombu dia muntu undi musungule nedisase. Bijanu bidi bena Izrayele bakujana nabi nebijike. Tshiakubiumvua kabidi to.
21Moshe kumanyisha bena Izrayele bionsu abi. Balombodi ba bisamba abi bionsu kumupesha makombu dikumi ne abidi. Dia Arone divua munkatshi mua makombu dikumi ne abidi aa. 22Moshe kuateka onsu mu ntenta wa kusambakena, muaba udi Maweja-Nangila. 23Butshia dinda, Moshe uya mu ntenta wa kusambakena, kusangana dikombu dia Arone, muena diku dia Levi, dimane kusasa, diele bilongu, dikuame ne bimuma bimane kuboba. 24Moshe kupatula makombu onsu avua mu ntenta wa kusambakena. Kuyaye kualeja bena Izrayele. Bantu bonsu bavua ne bua kuamona. Mulombodi yonsu kuangata dikombu diende. 25Maweja-Nangila kuambila Moshe ne:
— Pingaja dikombu dia Arone muaba udi mushete wa ndondu. Badilamemu bua divuluije bena Izrayele buenzavi buabu. Ke muudi mua kujikija bijanu bidibu banjana nabi. Nanku kabena mua kufua kabidi to. 26Moshe kukumbaja bimpe bionsu bivua Maweja-Nangila mumuambile.
Mudimu wa batuangaji ne wa bena Levi
27Bena Izrayele kuambila Moshe ne:
— Mona, tudi tujimina, tudi tubutuka bonsu. 28Muntu yonsu udi usemena ku nzubu wa Maweja-Nangila, udi ufua. Neutulekele tufua bonsu, tubutuka nanku anyi?

Dibadika 18
1Ke Maweja-Nangila kuambila Arone ne:
— Ntelejayi wewe, ndelanganyi yebe ne bana benu bena Levi: bilema bidi bantu benza muaba wa tshijila, nebinutangile nuenu bonsu biangatshile ku lelu. Kadi bilema binudi nuenza mu mudimu wenu wa butuangaji nebitangile anu wewe Arone ne ndelanganyi yebe. 2Newanyishe kabidi bua bana benu bena Levi, bena tshisamba tshia tatuebe, basemene nebe ku nzubu wa tshijila. Kadi amu wewe ne ndelanganyi yebe nenubuele muaba udi mushete wa ndondu. Kadi bana benu bena Levi nebanulamate, banuambuluisha. 3Bana benu bena Levi abu nebanuambuluishe bua midimu yonsu ya mu ntenta wa kusambakena. Kadi kabena mua kusemena pa buipi ne tshilambuilu, nansha ne muaba udi bintu bia tshijila to. Nanku nansha wewe ne ndelanganyi yebe, nansha bobu bena Levi, kanuakufua to. 4Anu bana benu bena Levi nkayabu ke badi mua kunuambuluisha ku midimu yonsu ya mu ntenta wa kusambakena. Muntu mukuabu kena mua kufika pabuipi nenu to. 5Nuenu nenuenze mudimu muaba wa tshijila, ne ku tshilambuilu. Nanku tshiakufikila kabidi bena Izrayele bonsu munda to. 6Munkatshi mua bena Izrayele bakuabu, ndi musungule bana benu bena Levi. Badi bantu banyi. Kadi ndi munupeshebu bua benze midimu idi itangila ntenta wa kusambakena. 7Kadi wewe Arone ne ndelanganyi yebe, nuenze mudimu wa butuangaji ku tshilambuilu, ne muaba wa tshijila menemene, udi kunyima kua tshilamba tshidi tshilembelela. Meme Maweja-Nangila ndi munupeshe mudimu wa butuangaji ewu. Kadi pikala muntu mukuabu usemena pabuipi nanyi, neafue.
Bintu bia batuangaji
8Maweja-Nangila kuambila Arone ne:
— Ndi mukupeshe mudimu wa kutangila milambu yonsu ya tshijila idi bena Izrayele bandambula. Milambu eyi ishale yebe wewe ne ya ndelanganyi yebe kashidi. 9Ku milambu ya tshijila, bamane kuosha bitupa bidi bianyi, wewe ne ndelanganyi yebe, nenuangate milambu ya bia mu madimi bionsu bidibu bandambula, nyama ya kukobolola nayi bantu, ne nyama ya milambu ya dinua tshibalu. 10Nuyidie muaba wa tshijila. Kadi mu meku enu amu bantu balume, bana nansha bakulumpe, badi mua kuyidia, bualu idi ya tshijila. 11Pashishe nuangate kabidi tshitupa tshia bintu bidi bena Izrayele bela mulu bua kundambula. Bintu abi nebishale biebe ne bia ndelanganyi yebe kashidi. Nebabidie amu kudi bena diku diebe, balume ne bakaji, badi kabayi ne mikiya. 12Ndi nnupesha kabidi biakudia bia tshianyi bia mu madimi, bidi bena Izrayele bandambula: mafuta, maluvu a mvinyo, ne ntete ya kuenza bukula. 13Bintu bionsu bidi bena Izrayele bandambula bia mu ditunga diabu mbiebe wewe ne bia bena diku diebe bonsu badi kabayi ne mikiya. 14Tshintu tshionsu tshidi bena Izrayele bafila kundi bua kashidi ntshiebe wewe kabidi. 15Bamuanabute bonsu badibu bandambula, ba bantu ne ba nyama mbebe wewe. Kadi nebapikule muanabute wa balume wa muntu, nebapikule kabidi muanabute wa nyama udi ne mikiya. 16Muana wa balume yonsu mumane kukumbaja ngondu umue, nebamupikule ku nkanu itanu ya tshiamu tshitoke tshia mushinga mukole, bu mudi mushinga wa mu muaba wa tshijila, mudi lukanu lumue ne bujitu bua grame dikumi. 17Kadi muanabute wa ngombe, wa mukoku, nansha wa mbuji, kubena mua kumupikula to, bualu nnyama ya tshijila. Nenuele mashi ayi ku tshilambuilu. Nenungoshile kabidi mafuta a nyama ayi bua nganyishe dipembu diawu dimpe. 18Pashishe munyinyi wa nyama ayi, newikale wenu anu bu munudi nuangata tshiadi ne tshibelu tshia luseke lua balume bia nyama ya milambu ya bobumue.
19“Nanku milambu yonsu ya tshijila idi bena Izrayele bandambula, ndi nkupeshayi kashidi. Nebikale bintu biebe wewe, ne bia bana bebe ba balume ne ba bakaji, bilondeshile ndondu utuvua batue nebe, kabidi ne ndelanganyi yebe yonsu.”
20Maweja-Nangila kuambila kabidi Arone ne:
— Mu ditunga dindi mpesha bena Izrayele, kuakupetamu tshiebe tshitupa tshia buloba, nansha buebe bupianyi to. Meme ke bupianyi buebe ne bubanji buebe munkatshi mua bena Izrayele bonsu.
Bintu bia bena Levi
21Maweja-Nangila kuamba kabidi ne:
— Bena Levi badi bangenzela mudimu mu ntenta wa kusambakena, difutu diabu ke tshia dikumi tshimue tshia bintu bionsu bidi bantu bapeta mu Izrayele. 22Bena Izrayele bakuabu kabena mua kufika kabidi muaba wa tshijila to. Tshianana, badi mua kubunda tshibawu tshia lufu. 23Bena Levi nkayabu ke badi mua kuenza mudimu mu ntenta wa kusambakena. Bilema bionsu bidibu benzamu, nebibakuate amu bobu. Nulame mukenji ewu kashidi. Bena Levi kabena ne tshiabu tshitupa tshia buloba, bu mudi bisamba bikuabu bia bena Izrayele natshi to. 24Kadi nebapete tshia dikumi tshia bintu bidi bena Izrayele ne bua kundambula. Ke pandi ngamba ne: kabakuikala ne tshiabu tshitupa tshia buloba, bu mudi bisamba bikuabu bia bena Izrayele natshi.
25Maweja-Nangila kutuma Moshe 26bua amanyishe kabidi bena Levi ne:
— Pikala bena Izrayele bafike ne tshia dikumi tshindi munupeshe atshi, nuenu nkayenu numushe kabidi tshia dikumi ku tshia dikumi atshi bua kutshindambula. 27Mulambu awu udi mushindu umue ne mulambu wa ntete ya kuenza bulula, nansha wa maluvu mapiamapia a mvinyo, udi bana benu bandambula. 28Ke munudi nuenu kabidi mua kundambula tshintu ku tshia dikumi tshinudi nupeta kudi bana benu bena Izrayele. Nuangate anu tshia dikumi, nutshifile kudi mutuangaji Arone bua kutshindambula. 29Ku bintu bionsu binudi nupeta, nundambule meme, Maweja-Nangila, tshitupa tshijima. Nutshisungule ku bintu bimpe binudi nupeta, bua kundambula. 30Nuenu bamane kumusha binudi ne bua kundambula, nuangate penu bidi bishale, bu mudi bena Izrayele bonsu bangate bintu bidi bishale ku ntete ya bukula, ku maluvu a mvinyo, ne ku mafuta. 31Nudi mua kudia bintu ebi miaba yonsu. Nudi mua kubidia ne bena meku enu bonsu, bualu ndifutu dia ku mudimu unudi nungenzela mu ntenta wa kusambakena. 32Nuenu bamane kundambula bidi bimpe ku bintu bionsu abi, kanuena nuenza tshilema panudi nuangata bidi bishala. Nanku kanuakunyanga milambu ya tshijila ya bena Izrayele to. Kanuakubunda tshibawu tshia lufu nansha.

Dibadika 19
Butu bua ngombe mukunze
1Maweja-Nangila kutuma Moshe ne Arone ne:
2— Nuambile bena Izrayele ne: nututuadile ngombe mukunze, udi kayi ne bulema, kabidi udibu kabayi banji kuenza nende mudimu. 3Numufile kudi mutuangaji Elazare, bua umuke nende mu mitanda, bamukose muminu, yeye mutangile. 4Elazare neatue munu mu mashi a ngombe awu, aamiamine mu mushiku wa mbelu wa ntenta wa kusambakena misangu muanda mutekete. 5Pashishe boshe ngombe awu mujima, yeye mutangile. Boshe munyinyi, tshiseba, mashi ne bunyawu. 6Mutuangaji neangate nkunyi ya mutshi wa sedre, ditamba dia mutshi wa isope, ne buanda bua boya bukunze, abiele muiku, muaba udibu boshile ngombe awu. 7Pashishe mutuangaji neasukule bilamba biende, wowe mayi, apingane mu mitanda. Kadi neashale ne mikiya dituku adi dijima too ne ku dilolu. 8Muntu uvua moshe ngombe awu, neasukule kabidi bilamba biende, wowe mayi. Kadi neashale ne mikiya too ne ku dilolu. 9Muntu, udi kayi ne mikiya, neangate butu bua ngombe mukunze awu, abumushe mu mitanda, abuteke muaba udi kauyi ne mikiya. Bena Izrayele nebabulame bimpe, bua bikale benza nabu mayi a tshijila a kumiamina bantu. (Ebi bidi bu mulambu wa kukobolola nawu bantu.) 10Muntu udi wangata butu bua ngombe mukunze awu, neasukule kabidi bilamba biende. Kadi udi ne mikiya too ne ku dilolu. Bena Izrayele ne benyi badi munkatshi muabu, bakumbaje mikenji eyi kashidi.
Muntu mulenge tshitalu
11“Padi muntu mulenge tshitalu, udi ushala ne mikiya lumingu lujima. 12Kadi bua mikiya ayi kujika, amu yeye mudimiamine mayi a tshijila dituku disatu ne dia muanda mutekete, bua kudikobolola. Pikalaye mulengulule bua kudimiamina mayi a tshijila dituku disatu ne dia muanda mutekete, neashale amu ne mikiya. 13Muntu yonsu udi ulenga tshitalu kayi musue kudikobolola, udi unyanga nzubu wa Maweja-Nangila. Nebamuipate munkatshi mua bena Izrayele. Bu muvuabu kabayi bamumiamine mayi a tshijila, udi amu ne mikiya.
14“Mikenji mikuabu inudi ne bua kukumbaja idi nunku: padi muntu mufuile mu ntenta, bantu bonsu bavua nende mu ntenta, ne bonsu badi babuelamu, badi bashale ne mikiya lumingu lujima. 15Pikala luesu mu ntenta amu, ludibu kabayi babuikila bimpe ne tshibuikidiji, bintu bionsu bidi mu luesu amu, nebikale ne mikiya. 16Pikala muntu mu mpata, mulenge tshitalu tshia muntu uvuabu bashipe, nansha tshia muntu mudifuile, neikale ne mikiya lumingu lujima, amu bu mudi muntu mulenge mifuba ya muntu, nansha mulenge pa lukita. 17Nanku bua kumusha mikiya pambidi pa muntu awu, bangate butu bua ngombe uvuabu balambule bua kukobolola nende bantu. Nebele butu abu mu luesu, belamu ne mayi a mpokolu. 18Pashishe muntu, udi kayi ne mikiya, neangate ditamba dia mutshi wa isope, aditue mu mayi adi mu luesu. Neamiamine mayi aa ku ntenta kuvua muntu awu mufuile, ne ku bintu bionsu bidimu, too ne ku bantu bavuamu. Amiamine kabidi muntu uvua mulenge tshitalu, mifuba ya muntu, nansha mulenge pa lukita. 19Mayi a tshijila awu, badi baamiamina muntu udi ne mikiya dituku disatu ne dia muanda mutekete. Bamane kumiamina mayi a dituku dia muanda mutekete, muntu awu neasukule bilamba biende, wowe mayi. Nanku mikiya yende neijike ku dilolu.
20“Kadi pikala muntu udi ne mikiya kayi musue kuyumusha, nebamuipate munkatshi mua bena Izrayele, bualu udi unyanga muaba wa tshijila wa Maweja-Nangila. Bu mudibu kabayi bamumiamina mayi a tshijila a kumukobolola nawu, udi ushala ne mikiya.
21“Bena Izrayele nebakumbaje mikenji eyi kashidi. Muntu yonsu udi umiaminangana mayi a kukobolola awu, neasukule bilamba biende. Muntu mulenge mayi awu, neikale kabidi ne mikiya too ne ku dilolu. 22Tshidi muntu udi ne mikiya ulenga tshidi tshipia mikiya. Muntu mulenge muntu udi ne mikiya, udi ushala pende ne mikiya too ne ku dilolu.”

Dibadika 20
Mayi a Meriba
(Tshim 17.1-7)
1Mu ngondu wa kumpala, bena Izrayele bonsu kufika mu tshipela tshia Tsine, kusomba mu Kadeshe. Miriyame kufuila muaba awu. Kumujikabu muine amu.
2Muaba awu kamuvua mayi a kunua to. Bena Izrayele kutombokela Moshe ne Arone. 3Kutandishabu Moshe, bamba ne:
— Bivua bimpe bua Maweja-Nangila kutubutula musangu umue ne bana betu. 4Kadi tuetu, tshisamba tshia Maweja-Nangila, nuatufikishi mu tshipela emu bua tshinyi? Amu bua tuetu kufuilamu ne bimuna bietu anyi? 5Nuvua batumushe mu Ejipitu bua tshinyi? Amu bua kutufikisha muaba ewu wa dikenga! Muaba ewu katuena mua kudima, kawena mitshi ya mfiku, nansha ya mvinyo, nansha ya grenade. Tuapangi ne mayi mene a kunua!
6Moshe ne Arone kumuka muaba awu, kuya kudiela mpala panshi mu mushiku wa ntenta wa kusambakena. Butumbi bua Maweja-Nangila kubamuenekela. 7Maweja-Nangila kuambila Moshe ne:
8— Angata dikombu diebe. Pashishe, wewe ne Arone, nubikile bena Izrayele bonsu. Nutumine lubuebue alu diyi, bena Izrayele bonsu batangile. Nanku nelupatule mayi. Ke muudi mua kupatula mayi mu lubuebue, bua kunuisha bantu bonsu ne bimuna biabu.
9Moshe kuangata dikombu diende, divua mu nzubu wa Maweja-Nangila, bu muvuabu bamuambile. 10Yeye ne Arone kubikila bena Izrayele bonsu muaba uvua lubuebue awu. Kubambilabu ne:
— Nuenu nudi ne mutu mukole! Netuikale ne mushindu wa kunupatuila mayi mu lubuebue emu anyi?
11Moshe kutuuta dikombu pa lubuebue misangu ibidi. Mayi kupatuka mapite bungi. Bena Izrayele kunua, ne bimuma biabu kabidi. 12Maweja-Nangila kuambila Moshe ne Arone ne:
— Kanuena bitabe mumvua munuambile. Kanuvua basue bua ndeje bena Izrayele tshijila tshianyi. Nanku kanuakufikisha bena Izrayele mu ditunga dingabapesha to.
13Kuinyikabu mayi a lubuebue alu ne: mayi a Meriba — mayi a matandu, — bualu bena Izrayele bavua batandangane ne Maweja-Nangila. Kadi Maweja-Nangila kubalejamu mudiye wa tshijila.
Bena Edome badi bajika njila
14Patshivua Moshe mu Kadeshe, kutuminaye mukalenga wa bena Edome bantu, bamuambila ne:
— Tuetu bana benu bena Izrayele, tudi bakenge bikole. Wewe mene udi mumanye! 15Bankambua betu kale bavua baye mu Ejipitu. Tuetu kushalamu matuku a bungi. Kadi bena Ejipitu kutukengesha bikole, ne tuetu ne bankambua betu. 16Pashishe tuetu kutendelela Maweja-Nangila. Kututelejaye, kututuminaye mutumibue wende bua kutupatula mu Ejipitu. Mpindiewu tudi mu Kadeshe, tshimenga tshidi ku mikalu ya ditunga diebe. 17Nanku anyisha bua tupitshile muebe amu. Katuena tupitshila mu madimi enu, nansha a mvinyo. Katuena tunua mayi a mu ditunga dienu. Netupite buludi ne njila munene, katuyi tuapuka, too ne patuapita ditunga diebe dijima.
18Mukalenga wa bena Edome kuandamuna ne:
— Kanuena mua kupitshila mu ditunga dianyi to. Nuenu basue kuenza nanku, nennuluishe!
19Bena Izrayele kunanukila bikole, bamba ne:
— Nutulekele, tupite ne njila! Tuetu ne bimuna bietu, patuikala ne dikenga ne mayi a kunua, netuasumbe. Tudi tukulomba amu ne: wanyishe bua tupitshile mu ditunga diebe.
20Mukalenga wa bena Edome kubenga, wamba ne:
— Kanuena mua kupita to!
Pashishe kutumaye bena mvita ba bungi ne tshiluilu tshikole bua kuluisha bena Izrayele. 21Bena Edome kukandika bena Izrayele, kubajikila njila. Nanku bena Izrayele kukeba njila mukuabu.
Lufu lua Arone
22Bena Izrayele bonsu kumuka ku Kadeshe, kuya ku mukuna wa Ore. 23Pavuabu ku mukuna aku, ku mikalu ya bena Edome, Maweja-Nangila kuambila Moshe ne:
24— Arone kakufika mu ditunga dingapesha bena Izrayele nansha. Neafuile muaba ewu, bualu nuvua bantombokele ku mayi a Meriba. 25Nanku uye ne Arone, kabidi ne muanende Elazare, ku lusongu lua mukuna wa Ore. 26Uvule Arone bilamba biende bia mudimu wa butuangaji. Ubivuadike Elazare. Nanku Arone neafuile muaba awu.
27Moshe kukumbaja bivua Maweja-Nangila muambe. Moshe ne Arone ne Elazare kuya bonsu basatu ku mukuna wa Ore, bena Izrayele batangile. 28Moshe kuvula Arone bilamba, kubivuadika Elazare. Arone kufuila ku lusongu lua mukuna aku. Pashishe Moshe ne Elazare kupueka ku mukuna. 29Bena Izrayele bonsu bumvua bua lufu lua Arone, kutekabu bonsu madilu ende matuku makumi asatu.

Dibadika 21
Bena Izrayele badi batshimuna bena Kenaane
1Mukalenga wa Arade, muena Kenaane, uvua muase mu tshitupa tshia kuinshi tshia ditunga adi. Kumvuaye lumu lua ne: bena Izrayele badi balonda njila wa ku Atarime. Nanku kubaluishaye, kukuata ne bamue bantu. 2Ke bena Izrayele kuditshipa kudi Maweja-Nangila, bamulaya ne:
— Tuetu batshimune bantu aba, netubutule kabidi bimenga biabi bionsu.
3Maweja-Nangila kuitaba bivua bena Izrayele bamulaye, kufila bena Kenaane mu bianza biabu. Kushipabu bena Kenaane bonsu, kubutula ne bimenga biabu. Kuinyikabu muaba awu dina ne: Orma, mmomumue ne: nkabutu.
Nyoka ya lulengu
4Bena Izrayele kumuka ku mukuna wa Ore. Kuyilabu njila wa Mayi manene makunze. Kunyungulukabu ditunga dia Edome. Kadi luendu kubatonda, kabayi kabidi mua kulama lutulu to. 5Kujanabu Mvidi Mukulu ne Moshe, bamba ne:
— Nuvua batumushe mu Ejipitu bua tshinyi? Bua tuetu kufuila nzala mu tshipela! Apa katuena ne mampa, katuena ne mayi a kunua! Tudi tudia anu mana bua dikenga. Kadi akadi matutonde.
6Diba adi Maweja-Nangila kubatumina nyoka ya lulengu. Kusumayi bena Izrayele. Bavule kufua. 7Bavua bashale, kunyemenabu kudi Moshe, bamuambila ne:
— Tudi bena tshibawu, bualu tuvua bakujane wewe, bajane kabidi ne Maweja-Nangila. Nanku, usengelele Maweja-Nangila. Atumushile nyoka eyi! Moshe kulombela bena Izrayele kudi Maweja-Nangila. 8Maweja-Nangila kuambila Moshe ne:
— Wenze nyoka wa tshiamu tshikunze. Umulembeleje kulu. Nanku muntu yonsu udibu basuma kudi nyoka wa lulengu, padiye utangila nyoka wa tshiamu tshikunze, kena ufua to.
9Moshe kuenza nyoka wa tshiamu tshikunze, kumulembelejaye kulu. Nanku muntu yonsu uvuabu basuma kudi nyoka, uvua utangila nyoka wa tshiamu tshikunze, uvua ushala ne muoyi.
Bena Izrayele badi baya ku Mowabe
10Bena Izrayele kumuka muaba awu, kufika ku Obote. 11Bumuka ku Obote, kufika ku Iye-Abarime, mu tshipela tshivua luseke luvua diba dipatukila lua Mowabe. 12Bumuka muaba awu, kufikabu mu tshibandabanda tshia Zerede. 13Bumuka mu tshibandabanda amu, kusabukabu musulu wa Amone, udi ufumina ku bena Amore, upitshila mu tshipela, pashishe uleja mikalu pankatshi pa bena Mowabe ne bena Amore. 14Ke padibu bafunde mu Mukanda wa mvita wa Maweja-Nangila ne: “…Vahebe mu Sufa, ne misapa yende, Amone 15ne misapa yende, udi luseke lua Are, uleja mikalu ya ditunga dia bena Mowabe…” 16Bena Izrayele bumuke muaba awu, kufika muaba uvuabu babikila ne: Tshiina tshia mayi. Ke Maweja-Nangila kuambila Moshe ne:
— Ubikile bena Izrayele bonsu, bua mbapeshe mayi a kunua. 17Diba adi bena Izrayele kuimba musambu, bamba ne:
“Mayi apatuke mu tshiina, tuelele nkashi!
18Ke tshiina tshivua bamfumu bumbule, baneme bimbe,
ne mulangala wabu wa bumfumu, ne dikombu dia bukalenga!”
Bena Izrayele bumuke mu tshipela, mbafike ku Matana, mbaye 19ku Mahaliyele, pashishe ku Bamote, 20mbafike ne ku tshibandabanda tshidi tshipitshila mu ditunga dia bena Mowabe, luseke lua ku nsongu ya mukuna wa Pisga, udi mutangilangane ne tshipela.
Bena Izrayele badi batshimuna Sihone ne Oge
21Bena Izrayele kutuma bantu bua bambile Sihone, mukalenga wa bena Amore, ne:
22— Anyisha tupitshile mu ditunga diebe. Katuena tunyanga madimi enu, nansha mvinyo to. Katuena tunua mayi a mu ditunga dienu to. Netulonde amu njila munene buludi, katuyi tuapuka, too ne patuapita ditunga diebe.
23Kadi Sihone kubenga bua bena Izrayele kupitshila mu ditunga diende. Kusangishaye bena mvita bende, kuya nabu too ne ku Yahase mu tshipela, bua kuluisha bena Izrayele. 24Kadi bena Izrayele kutshimuna Sihone ne tshiluilu tshiende. Kumunyengabu ditunga diende dijima, bituadije ku musulu wa Amone kuinshi, too ne ku musulu wa Yaboke ku mutu, too ne ku mikalu mikolesha ya bena Amone, luseke ludi diba dipatukila. 25Kunyengabu kabidi bimenga bionsu bia bena Amore, nansha tshia Eshebone, ne misoku yonsu ya ku mutumba. Kuasabumu! 26Eshebone ke tshimenga tshinene tshia Sihone, mukalenga wa bena Amore. Bualu Sihone uvua muluangane mvita kale ne mukalenga mukuabu wa bena Mowabe, mumunyenge ditunga dijima too ne ku musulu wa Amone. 27Nanku bedi ba kasala, bavua bela bimbe, bamba ne:
“Ibakayi kabidi tshimenga tshia Eshebone, tumone! Asululayi tshimenga tshia mukalenga Sihone!
28Tshimenga tshia Eshebone ntshikuate kapia.
Ndimi ya kapia mmibande mu tshimenga tshia Sihone.
Kapia kabutulu Are mu ditunga dia Mowabe,
kabutulu bakalenga bavua ku mikuna ya ku musulu wa Amone.
29Nuenu bena Mowabe, diakabi kaayi!
Nudi nutendelela Kemoshe! Nuabutuki!
Balume bavua bapanduke, kabidi ne bakaji,
bonsu mbabakuate, mbabafile kudi Sihone,
mukalenga wa bena Amore.
30Kadi tuakuasa bena Amore mikete!
Tuakubutula Eshebone!
Tuakunyangakaja ditunga dijima too ne ku Dibone,
too ne ku Nofa, ne ku Medeba mene.”
31Ke muvua bena Izrayele bafike mu ditunga dia bena Amore nanku. 32Moshe kutuma bantu bua kutentekela tshimenga tshia Yazere. Bena Izrayele kuipata bena Amore, kubanyenga tshimenga atshi, kabidi ne misoku yonsu ivua mutumba natshi. 33Pashishe bena Izrayele kubenda, kuyila njila wa ku Bashane. Kadi Oge, mukalenga wa mu Bashane, ne bena mvita bende, kuya kuluisha bena Izrayele mu Edreyi. 34Maweja-Nangila kuambila Moshe ne:
— Kutshinyi mukalenga ewu to. Nenkuambuluishe bua umutshimune, umunyenge ditunga edi dijima. Umuenzele muuvua muenzele Sihone, mukalenga wa bena Amore, uvua musombe mu tshimenga tshia Eshebone.
35Bena Izrayele kutshimuna Oge, bana bende, ne tshiluilu tshiende, kushipa bonsu, kubanyenga ditunga.

Dibadika 22
BENA IZRAYELE MU MPATA YA MOWABE
Balake udi ubikila Balaame
1Bena Izrayele kuya kuasa mitanda yabu mu mpata ya Mowabe, ku muelelu wa musulu wa Yardene, luseke luawu lua kudi diba dipatukila, muaba uvua mutangilangane ne Yeriko.
2Balake, muana wa Sipore, mukalenga wa bena Mowabe mu tshikondu atshi, kumvua bionsu bivua bena Izrayele benzele bena Amore. 3Nanku Balake ne bantu bende kutshina bikole, bualu bavua bumvue ne: bena Izrayele mbafike muaba ewu bapite bungi. 4Ke bena Mowabe kuambila bakulu ba bena Madiyane ne:
— Bantu aba bungi nenku badi mua kutuvinga, bu mudi ngombe idia bisosa bionsu.
5Ke mukalenga Balake kutuma bantu kudi Balaame, muana wa Beyore, uvua musombe ku Petore pabuipi ne musulu wa Perate, mu ditunga dia bena Amavi. Uvua umulomba ne: “Mudi bantu ba bungi bafike munemu, bafume ku Ejipitu. Badi batangalaka pa buloba bujima, base mitanda yabu pabuipi nanyi. 6Ndi nkusengelela ne: ufike kuneku, ubatshipe. Bualu mbatupite bukole! Wewe mubatshipe, misangu mikuabu ndi mua kubatshimuna, kubipata mu ditunga. Meme ndi mujadike ne: wewe muele muntu lupemba, nansha mumutshipe, bidi bienzeka anu muudi muambe.” 7Bakulu ba bena Mowabe ne ba bena Madiyane bavuabu batume, kuangata bintu bia kufuta nabi muambi. Kuyabu kumonangana ne Balaame, bamuambila mikenji ya kudi mukalenga Balake. 8Balaame kubambila ne:
— Lalayi munemu. Patshiabu dinda, nennuandamune malu onsu adi Maweja-Nangila mummanyishe.
Bakulu ba bena Mowabe abu kulala kua Balaame. 9Nanku Mvidi Mukulu kukonka Balaame ne:
— Bantu baudi muladike kuebe mbanganyi?
10Balaame kuandamuna ne:
— Bantu aba mbafume kudi Balake, muana wa Sipore, mukalenga wa bena Mowabe. Balake udi umbikila, ungambila ne: 11“Ndi nkusengelela ne: ufike kuneku, utshipe bantu badi bumuke ku Ejipitu, batangalake pa buloba bujima. Wewe mubatshipe, misangu mikuabu ndi mua kubatshimuna, kubipata mu ditunga.”
12Mvidi Mukulu kubenga, wambila Balaame ne:
— Kuyi nabu to! Kuena mua kutshipa bantu aba, bualu ndi mumane kubela lupemba.
13Butshia dinda, Balaame kuambila bantu, bavua Balake mutume, ne:
— Pinganayi kuenu, Maweja-Nangila kena musue bua meme kuya nenu to.
14Bakulu ba bena Mowabe abu, kupingana kudi Balake, bamuambila ne: “Balaame wabengi.” 15Balake kutuma bamfumu bakuabu ba bungi, ba lumu lupite lua ba kumpala. 16Kuyabu kuambila Balaame ne: “Balake udi wamba ne: Meme Balake, muana wa Sipore, ndi nkubikila kuneku. Ndi nkusengelela ne: kubengi to. 17Ufike kuneku, utshipe bantu aba. Nenkusankishe ne tshintu tshionsu tshiwalomba.”
18Balaame kubenga wamba ne:
— Balake nansha yeye muntumine tshiamu tshia mpawungi tshionsu, ne tshiamu tshitoke tshia mushinga mukole tshionsu, tshidiye natshi mu nzubu wende wa bukalenga, tshiena mua kubenga diyi dia Maweja-Nangila, Mvidi Mukulu wanyi, ku kalu nansha kamue to. 19Kadi nuenu kabidi anji lalayi munemu, bua ngumvue tshidi Maweja-Nangila ungambila.
20Butuku, Mvidi Mukulu kuambila Balaame ne:
— Bu mudi bantu aba bakubikila, mbimpe uye nabu. Kadi wenze anu tshindi meme nkuambila.
21Butshia dinda, Balaame kuela tshiseba pa mpunde mukaji wende, kuya ne bamfumu ba bena Mowabe.
Mpunde wa Balaame
22Mvidi Mukulu kufikila Balaame munda bua luendu alu. Mutumibue wende kuya kujika Balaame mu njila. Balaame uvua mubande pa nyama wa mpunde. Bena mudimu babidi bavua nende. 23Mpunde kumona mutumibue wa Mvidi Mukulu muimane munkatshi mu njila, mukuate muele ku bianza. Mpunde kulekela mu njila, kuyila mu budimi. Balaame kumutuuta bua kumupingaja mu njila. 24Mutumibue kuimana kabidi mutantshi mu njila mu madimi a mvinyo pankatshi pa bimana bibidi. 25Mpunde kumona mutumibue wa Maweja-Nangila, kudituuta ku tshimana. Dikasa dia Balaame kutapika. Nanku Balaame kutuuta mpunde tshiakabidi. 26Mutumibue wa Mvidi Mukulu kupita kabidi kumpala, kuimana muaba uvua mufimpakane bikole eku ne eku. Kamuvua mushindu wa kupita nansha ku dia balume nansha ku dia bakaji. 27Mpunde umona kabidi mutumibue wa Maweja-Nangila, kulalaye panshi ne mfumuende panyima. Balaame kufika munda bikole, kutuuta mpunde ne dikombu. 28Nanku Maweja-Nangila kuakuisha mpunde, webeja Balaame ne:
— Tshimvua muenze bua wewe kuntuuta misangu isatu ntshinyi?
29Balaame kuandamuna ne:
— Bualu udi untatshisha. Bu meme ne muele, mvua mua kukushipa!
30Mpunde kuambila Balaame ne:
— Meme ndi mpunde webe. Ndi ngendakana nebe matuku onsu! Kadi nkadi mukuenzele nenku musangu mukuabu anyi?
Balaame kuamba ne:
— To!
31Diba adi Maweja-Nangila kubulula mesu a Balaame, bua amone mutumibue uvua muimane munkatsshi mua njila, ne muele mukuate mu tshianza. Diakamue Balaame kudiela mpala panshi. 32Mutumibue kuebeja Balaame ne:
— Uvua mutuute mpunde webe misangu isatu bua tshinyi? Meme ke udi mujike njila, bualu ndi mumanye ne: luendu luebe elu ludi mua kukufikishisha ku kabutu. 33Mpunde uvua mummone. Kumukaye misangu isatu kundi. Bu yeye kayi muenze nanku, mvua mua kukushipa wewe, kumushiya yeye ne muoyi.
34Balaame kuandamuna mutumibue ne:
— Ndi muenze tshilema. Tshivua mumanye ne: wewe ke uvua muimane mu njila kumpala kuanyi. Kadi bu mudi luendu alu kaluyi lukusankisha, ndi mua kupingana kuanyi.
35Mutumibue kubenga, wamba ne:
— Kupinganyi to! Uye anu ne bantu aba. Kadi wambe amu bindi nkuleja.
Ke Balaame kuya ne bantu bavua Balake mutume.
Balake udi wakidila Balaame
36Balake umvua ne: Balaame ukadi pabuipi, kuyaye kumuakidila mu tshimenga tshia Mowabe tshivua ku mikalu menemene ya ditunga adi, ku musulu wa Amone. 37Balake kukonka Balaame ne:
— Meme kukubikila musangu wa kumpala. Uvua mubenge kufika bua tshinyi? Uvua wela meji ne: tshiena mua kukusankisha anyi?
38Balaame kuandamuna ne:
— Mbafiki! Kadi tshiena ne tshia kuamba to! Nenkuambile amu bualu budi Mvidi Mukulu ummanyisha.
39Balaame ne Balake kuya ku Kiriyate-Ushote. 40Balake kushipa ngombe ne mikoku, kuyilambula. Kutuminaye Balaame ne bavuaye nabu munyinyi wa milambu ayi.
Balaame udi wela bena Izrayele lupemba
41Butshia dinda, Balake kuya ne Balaame ku Bamote-Baale, bualu muaba awu uvua mua kudimuena tshitupa tshia bena Izrayele.

Dibadika 23
1Balaame kuambila Balake ne: “Ungashile muaba ewu bilambuilu muanda mutekete, untuadile kabidi ngombe milume muanda mutekete, ne mikoku ya bimpanga muanda mutekete.” 2Balake kuenza bionsu abi. Pashishe bonsu babidi kulambula Maweja-Nangila ngombe mulume umue, ne mukoku wa tshimpanga umue, pa tshilambuilu tshionsu. 3Balaame kuambila Balake ne:
— Shala muimane pabuipi ne milambu yebe eyi. Meme ndi nya ku luseke. Misangu mikuabu Maweja-Nangila udi mua kummuenekela. Nenkuambile bionsu bikalaye mummanyishe. Balaame kuya muaba uvua kauyi bantu. 4Maweja-Nangila kumuenekela Balaame muaba awu. Awu kuambila Maweja-Nangila ne:
— Ndi muenzeje bilambuilu muanda mutekete. Ngalambulu ngombe mulume umue, ne mukoku wa tshimpanga umue, pa tshilambuilu tshionsu.
5Maweja-Nangila kumanyisha Balaame malu a kuambila Balake, kumupingaja kabidi kudiye. 6Balaame kupingana muaba uvua Balake mumuindile, pamue ne bamfumu ba bena Mowabe, pabuipi ne milambu yende. 7Balaame kuamba ne:
“Balake, mukalenga wa bena Mowabe, mmumbikile,
ku mikuna ya Arame ya ku luseke ludi diba dipatukila:
‘Balaame, ufike bua kukanyina, kutshipa mene
bena Izrayele, ndelanganyi ya Yakobe!’
8Kadi bantu badi Mvidi Mukulu kayi mutshipe,
mundi meme mua kubatshipa mbishi?
Bantu badi Maweja-Nangila kayi mukanyine,
mundi mua kubakanyina meme mmunyi?
9Ndi nsomba pa mbuebue, ntangila bantu aba.
Ndi pa mikuna, mpuekesha mesu, mbakenketa.
Bena Izrayele mbantu ba pa buabu,
mbashilangane ne ba bisamba bikuabu.
10Kakuena udi mua kubala bungi bua bena Izrayele,
kakuena udi mua kubadika ndelanganyi ya Yakobe!
Ndi njinga kufua mudi bantu bakane aba bafua.
Ndi musue kuikala nabu muaba umue.”
11Balake kuandamuna Balaame ne:
— Tshiudi ungenzela ntshinyi? Ndi mukubikile bua kutshipa baluishi banyi. Kadi wewe udi ubeela amu kubeela lupemba!
12Balaame kuandamuna ne:
— Mudimu wanyi udi amu wa kuamba tshidi Maweja-Nangila ummanyisha. Ki mmomumue anyi?
Balaame udi wela bena Izrayele lupemba musangu muibidi
13Balake kumuambila kabidi ne:
— Tuye nebe muaba mukuabu uudi mua kumona bena Izrayele bonsu. Neubatshipe muaba awu. Bualu muaba ewu uvua mumone amu tshitupa tshia bantu aba.
14Balake kuya ne Balaame ku lusongu lua mukuna wa Pisga muaba wa kutentekela. Kuenzaye kabidi bilambuilu muanda mutekete muaba awu. Kulambulaye ngombe mulume umue, ne mukoku wa tshimpanga umue, pa tshilambuilu tshionsu. 15Balaame kuambila Balake ne:
— Shala muimane ku milambu yebe eyi. Ndi nya ku luseke bua kuindila bidi Maweja-Nangila musue kungambila.
16Maweja-Nangila kuyukila ne Balaame, kumumanyisha malu a kuambila Balake, kumupingaja kudiye. 17Balaame kupingana muaba uvua Balake mumuindile amu kumuindila pabuipi ne milambu yende, pamue ne bamfumu ba bena Mowabe.
Balake kumuebeja tshivua Maweja-Nangila mumumanyishe.
18Ke Balaame kuela kasala, wimba ne:
“Balake, muana wa Sipore, juka, unteleje bimpe!
19Mvidi Mukulu kena muntu, kena ushima!
Kena muana wa Adame, kena ushintulula meji ende.
Udi wenza amu mudiye wamba.
Udi ukumbaja bionsu bidiye ulaya.
20Uvua mungambile bua meme kuela bena Izrayele lupemba.
Maweja kubela lupemba. Tshiena mua kuenza muanyi munga.
21Maweja-Nangila kena mumone bubi, kena mumone buenzavi kudi bena Izrayele.
Udi Mvidi Mukulu wabu, musombe munkatshi muabu.
Badi bamutumbisha bualu udi mukalenga wabu.
22Mvidi Mukulu ke udi mubapatule mu Ejipitu,
mubapatule ne bukole bu bua nyama wa mbowa.
23Majimbu ne mbuku,
kabiena biambuluisha bena Izrayele.
Bionsu bidi Mvidi Mukulu musue kuenza,
bena Izrayele badi babimanye pa diba.
24Bena Izrayele badi bu mudi nyama wa ntambue,
udi ushipa nyama, udia munyinyi.
Udi usunsula nyama, unua mashi ende.
Kushishaye kulala, kuikisha.”
25Balake kukandika Balaame ne:
— Ne wabengi kubatshipa, kadi kubeedi lupemba nansha!
26Balaame kumuandamuna ne:
— Kadi mvua mudianjile kukuambilane: mudimu wanyi udi amu wa kumanyisha bantu tshidi Maweja-Nangila ungambila!
Balaame udi wela bena Izrayele lupemba musangu muisatu
27Balake kuambila Balaame ne:
— Ndi nya nebe kabidi muaba mukuabu. Misangu mikuabu, Mvidi Mukulu udi mua kuitaba, bua utshipe bena Izrayele muaba awu mu dina dianyi.
28Kuyabu kulu kua mukuna wa Peyore, muaba udibu mua kumona tshipela. 29Balaame kuambila Balake ne: “Asa bilambuilu muanda mutekete muaba ewu, untuadile ngombe milume muanda mutekete, ne mikoku ya bimpanga muanda mutekete.” 30Balake kuenza bionsu abi. Pashishe kulambulaye ngombe mulume umue, ne mukoku wa tshimpanga umue pa tshilambuilu tshionsu.

Dibadika 24
1Balaame kujadika ne: Maweja-Nangila mmusue kuela bena Izrayele lupemba. Nanku kena muye kumukonka kabidi, bu muvuaye wenza kumpala to. Kutangilaye musangu umue mu tshipela. 2Ukenzakana, kumonaye bena Izrayele basomba mu mitanda yabu, ku tshisamba ku tshisamba. Mueyelu wa Mvidi Mukulu kumutulukila. 3Kuelaye kasala, wimba ne:
“Meme, ndi Balaame muana wa Beyore,
umvuayi tshindi ngamba.
Ndi mmona malu masokome,
telejayi diyi dianyi!
4Meme ndi ngumvua tshidi Mvidi Mukulu wamba.
Ndi mmona bidi Mvidi Mukulu wa bukole buonsu uleja.
Yeye udi ummuenekela pandi mmukukuila.
5Nuenu bena Izrayele, ndelanganyi ya Yakobe,
ntenta yenu inudi nusomba idi mimpe mitambe.
6Nzubu yenu idi itangalaka bu mayi,
bu mpangu mimpe ku mielelu ya misulu.
Idi mifuanangane ne mitshi ya ndunga ne ya nsanga,
ivua Maweja-Nangila mukune ku muelelu wa musulu.
7Mayi adi muwule mu mpokolu,
apueka mavule mu madimi.
Mukalenga wa bena Izrayele udi mupite Agage.
Bukalenga buende budi ne bukole.
8Mvidi Mukulu ke udi mupatule bena Izrayele mu Ejipitu,
mubapatule ne bukole bua bungi bu bua nyama wa mbowa.
Nebabutule baluishi babu.
Nebazaze mifuba yabu,
babase mikete mipite bungi.
9Bena Izrayele kuzonzama, kulala panshi bu nyama ya ntambue.
Udi mua kubajula ku bukole nnganyi?
Izrayele, udi ukuela lupemba, bamuele pende!
Udi ukutshipa, bamutshipe biende!
10Balake kufikila Balaame munda bikole. Kumukanyinaye, wamba ne:
— Meme mvua mukubikile bua kutshipa baluishi banyi. Kadi udi mubeele lupemba misangu isatu milondangane! 11Mpindiewu umbuka, upingane kuebe! Mvua mukulaye bua kukusankisha bikole! Kadi Maweja-Nangila wakunyengi bintu biebe!
Balaame udi umanyisha malu atshivuavua
12Balaame kuandamuna Balake ne:
— Mvua mumane kuandamuna bantu bauvua muntumine ne: 13“Balake, nansha yeye mumpeshe tshiamu tshitoke tshia mushinga mukole, ne mpawungi, bionsu bidi mu nzubu muende mua bukalenga, tshiena mua kubenga diyi dia Maweja-Nangila wanyi to. Ndi ne bua kuamba amu tshidiye ummanyisha!” 14Nanku, mpindiewu ndi mpingana kuetu. Kadi semena apa, nkumanyishe muakengeshabu bana benu kudi bena Izrayele matuku adi kumpala!
15Balaame kuela kasala, wimba ne:
“Meme ndi Balaame, muana wa Beyore,
umvuayi tshindi ngamba.
Meme ndi mmona bimpe malu masokome.
16Umvuayi diyi dianyi.
Meme ndi ngumvua tshidi Mvidi Mukulu wamba.
Ndi mmona bidi Maweja-Nangila wa bukole buonsu uleja.
Yeye udi ummuenekela pandi mmukukuila.
17“Ndi mmona malu adi ne bua kuenzeka.
Kadi, kaena enzeka mpindiewu to.
Ndi njadika ne: kudi bualu,
kadi kabuena pabuipi to:
Mutotu neupatuke mu ndelanganyi ya Yakobe.
Mukalenga nealedibue mu tshisamba tshia bena Izrayele.
Neatuute bena Mowabe dikombu ku mbanga.
Bantu badi bendakanyi mu ditunga neababoze mutu.
18Yeye neakuate ditunga dia Seyire,
ditunga dia baluishi bende bena Edome.
Bena Izrayele nebabatshimune.
19Muntu wa ku ndelanganyi ya Yakobe, neatshimune baluishi bende.
Neashidishe bantu bavua bashale ne muoyi mu bimenga biabu.”
Balaame udi umanyisha ne: baluishi nebabutuke 20Balaame umona bena Amaleke, kubambilaye ne:
“Nuenu bena Amaleke, nuvua tshisamba tshipite bikuabu.
Kadi nenubutuke bonsu amu mpindiewu.”
21Balaame kumona kabidi bena Kenaane. Kubambilaye ne:
“Nuenu bena Kenaane nudi basombe talalaa mu ditunga dienu,
amu mudi nyunyi musombe mu disua dibakila mu lubuebue.
22Kadi neboshe nzubu yenu.
Bena Ashure nebanukuate mu bupika.”
23Balaame kuamba kabidi ne:
“Akia! Udi mua kushala ne muoyi,
padi Maweja-Nangila umuluisha nnganyi?
24Majuwa adi afumina ku Kitime.
Badi babuela mu ditunga nebakengeshe bena Ashure,
kabidi ne ndelanganyi ya Ebere.
Kadi nansha bobu badi babuela nebabutuke.”
25Balaame mumane kuamba nanku, kupinganaye kuabu. Balake kuya luseke lukuabu.

Dibadika 25
Bena Izrayele badi batendelela mvidie
1Bena Izrayele kusomba mu Shitime. Muaba awu kutuadijabu kuenda buendenda ne bakaji ba bena Mowabe. 2Bakaji abu kuibidija bena Izrayele bua kulambuila mvidie ya mu ditunga diabu. Bena Izrayele kudia nabu minyinyi milambuila mvidie, kukukuila ne mvidie yabu mene. 3Kumvuanganabu nangananga bua kutendelela mvidie wa Baale, uvua ku mukuna wa Peyore. Maweja-Nangila kubafikila munda bikole. 4Kuambilaye Moshe ne:
— Owe kumpala kuanyi bamfumu ba bena Izrayele bonsu, batangile diba, bua kujikija tshiiji tshianyi. Bualu mvua munufikile munda.
5Moshe kuambila bamfumu ba bena Izrayele ne:
— Mfumu yonsu ashipe bantu bende badi batendelela mvidie wa Baale, udi ku mukuna wa Peyore!
6Pavua Moshe ne bena Izrayele bonsu basangile, basengelela Mvidi Mukulu ku mushiku wa ntenta wa kusambakena, kumonabu muena Izrayele mukuabu ufika mu ntenta wa bana babu, ne mukaji wa bena Madiyane. 7Mutuangaji Pinhase, muana wa Elazare, muikale kabidi muikulu wa Arone, kujuka munkatshi mua bena Izrayele ne difuma ku bianza. 8Kulondakajaye muena Izrayele awu, ne mukaji uvuaye nende wa bena Madiyane, mu ntenta, kubashipa bonsu babidi, kubasompola ne difuma. Nanku tshipupu tshivua tshikuate bena Izrayele kujikatshi. 9Bena Izrayele bakavua bafue ku tshipupu atshi binunu makumi abidi ne binayi.
10Maweja-Nangila kuambila Moshe ne:
11— Tshiiji tshianyi tshiajiki. Mutuangaji Pinhase, muana wa Elazare, muikale kabidi muikulu wa Arone, mmumane kunyoka bena Izrayele ne tshiiji, mumvua mua kuenza meme. Tshianana, mvua mua kubabutula, bualu meme nkayanyi ndi Mvidi Mukulu wabu. 12Mpindiewu, ambila Pinhase ne: ndi ntua nende ndondu, udi umupetesha bupole. 13Ndondu awu udi bualu buende ne bua ndelanganyi yende, udi ubenza batuangaji bua kashidi. Pinhase wandeji mudiye mundamate, meme Mvidi Mukulu wende, muende muonsu. Ke pandi mufuile bena Izrayele bonsu luse mu dina diende.
14Muena Izrayele uvuabu bashipe pamue ne mukaji wa bena Madiyane awu, uvua Zimri, muana wa Salu, umue wa ku bakulu ba diku dia bena Shimeyone. 15Kadi mukaji wa bena Madiyane awu, uvua Kozbi, muana wa Sure. Tatuende uvua mfumu wa meku mashilangane a bena Madiyane.
16Maweja-Nangila kuambila Moshe ne:
17— Ndaku, uluishe bena Madiyane, ubabutule bonsu. 18Bavua banuenzela bibi ne muoyi wa lukinu, mu tshilumbu tshia ku Peyore ne mu tshia Kozbi, muana wa mfumu wa bena Madiyane, ufuile mu tshipupu tshivua tshienzeka bua ditendelela dia mvidie wa ku Peyore.
Badi babadika bena Izrayele musangu muibidi
19Tshipupu atshi tshimane kupita,

Dibadika 26
1Maweja-Nangila kutuma Moshe ne mutuangaji Elazare, muana wa Arone, ubambila ne:
2— Nubadike bantu balume bonsu ba bena Izrayele ku meku abu. Nubale bonsu badi ne bidimu bituadije ku makumi abidi, badi mua kuenza mudimu wa bena mvita.
3Moshe ne Elazare kuya kudi bena Izrayele mu mpata ya Mowabe, ku muelelu wa musulu wa Yardene, dishiya dia Yeriko. Kubambilabu ne: 4Maweja-Nangila mmututume bua kubadika bena Izrayele bonsu bakadi bakumbaja bidimu makumi abidi ne bisambuke.
Bisamba bia bena Izrayele bivua bimuangale mu Ejipitu bivua nenku:
5Tshisamba tshia Rubene, muanabute wa Yakobe, tshivua ne meku aa, avua afumina ku bana bende: diku dia bena Anoke, ndelanganyi ya Anoke; diku dia bena Palu, ndelanganyi ya Palu;
6dia bena Esrone, ndelanganyi ya Esrone; dia bena Karmi, ndelanganyi ya Karmi. 7Meku onsu a bena Rubene aa avua ne bantu balume 43.730.
8Eliyabe, muana wa Palu, 9uvua ne bana balume basatu: Nemuyele, Datane, ne Abirame. Datane ne Abirame, ke bakulu bavua batombokela Moshe ne Arone mu tshisangilu, pamue ne bena Kora, pavuabu babenga Maweja-Nangila. 10Dituku adi, buloba kupandika, kubajibikila pamue ne Kora. Dituku adi bena Kora bonsu kubutuka. Kapia kuosha bantu bakuabu nkama ibidi ne makumi atanu. Bualu abu kushala tshivulukilu kudi bena Izrayele. 11Kadi bana ba Kora kabavua bafue musangu awu to.
12Tshisamba tshia Shimeyone tshivua ne meku aa: diku dia bena Nemuyele, ndelanganyi ya Nemuyele; dia bena Yamine, ndelanganyi ya Yamine; dia bena Yakine, ndelanganyi ya Yakine; 13dia bena Zera, ndelanganyi ya Zera; ne dia bena Shawule, ndelanganyi ya Shawule. 14Meku onsu a bena Shimeyone aa avua ne bantu balume 22.200.
15Tshisamba tshia Ngade tshivua ne meku aa: diku dia bena Sefone, ndelanganyi ya Sefone; dia bena Agi, ndelanganyi ya Agi; dia bena Shuni, ndelanganyi ya Shuni, 16dia bena Ozni, ndelanganyi ya Ozni; die bena Eri, ndelanganyi ya Eri; 17dia bena Arode, ndelanganyi ya Arode; ne dia bena Areli, ndelanganyi ya Areli. 18Meku onsu a bena Ngade aa avua ne bantu balume 40.500.
19-21Tshisamba tshia Yuda tshivua ne meku aa: diku dia bena Shela, ndelanganyi ya Shela; dia bena Perese, ndelanganyi ya Perese; dia bena Zera, ndelanganyi ya Zera. Kadi, bena Perese bavua basangisha kabidi diku dia bena Esrone, ndelanganyi ya Esrone; ne dia bena Amule, ndelanganyi ya Amule. Bana bakuabu ba Yuda babidi, Ere ne Onane, bavua bafuile mu ditunga dia Kenaane. 22Meku onsu a bena Yuda aa avua ne bantu balume 76.500.
23Tshisamba thia Isakare tshivua ne meku aa: diku dia bena Tola, ndelanganyi ya Tola; dia bena Puwa, ndelanganyi ya Puwa; 24dia bena Yashube, ndelanganyi ya Yashube; dia bena Shimrone, ndelanganyi ya Shimrone. 25Meku onsu a bena Isakare aa avua ne bantu balume 64.300.
26Tshisamba tshia Zebulone tshivua ne meku aa: diku dia bena Serede, ndelanganyi ya Serede; dia bena Elone, ndelanganyi ya Elone; dia bena Yaleyele, ndelanganyi ya Yaleyele. 27Meku onsu a bena Zebulone aa avua ne bantu balume 60.500. 28Tshisamba tshia Menashe ne tshia Efrayime, ke ndelanganyi yonsu ya Yozefe. 29Kadi, tshisamba tshia Menashe tshivua ne meku aa: diku dia bena Makire, ndelanganyi ya Makire; ne dia bena Ngilaade, ndelanganyi ya Ngilaade, muana wa Makire. 30Bena Ngilaade bavua basangile kabidi ne meku aa: diku dia bena Iyezere, ndelanganyi ya bena Iyezere; dia bena Eleke, ndelanganyi ya Eleke; 31dia bena Asriyele, ndelanganyi ya Asriyele; dia bena Shekeme, ndelanganyi ya Shekeme; 32dia bena Shemida, ndelanganyi ya Shemida; ne dia bena Efere, ndelanganyi ya Efere. 33Selofade, muana wa Efere, kavua mulele muana wa balume to. Uvua amu ne bana ba bakaji batanu: Mala, Nowa, Ogla, Milka ne Tirsa. 34Meku onsu a bena Menashe aa avua ne bantu balume 52.700.
35Tshisamba tshia Efrayime tshivua ne meku aa: diku dia bena Shutela, ndelanganyi ya Shutela; dia bena Bekere, ndelanganyi ya Bekere; dia bena Takane, ndelanganyi ya Takane. 36Bena Erane ke ndelanganyi ya Erane, muana wa Shutela. 37Meku onsu a bena Efrayime avua ne bantu balume 32.500. Meku a bisamba ebi bibidi: tshia Menashe ne tshia Efrayime, ke ndelanganyi ya Yozefe.
38Tshisamba tshia Binyamine tshivua ne meku aa: diku dia bena Bela, ndelanganyi ya Bela; dia bena Ashebele, ndelanganyi ya Ashebele; dia bena Akirame, ndelanganyi ya Akirame; 39dia bena Shufame, ndelanganyi ya Shufame; ne dia bena Ufame, ndelanganyi ya Ufame. 40Bena diku dia Bela bavua basangisha kabidi meku aa: diku dia bena Arde, ndelanganyi ya Arde; ne dia bena Naamane, ndelanganyi ya Naamane. 41Meku onsu a bena Binyamine aa avua ne bantu balume 45.600.
42Tshisamba tshia Dane tshivua anu ne diku dimue dia bena Shuhame, ndelanganyi ya Shuhame. 43Diku edi divua ne bantu balume 64.400.
44Tshisamba tshia Ashere tshivua ne meku aa: diku dia bena Yimna, ndelanganyi ya Yimna; dia bena Ishevi, ndelanganyi ya Ishevi; dia bena Beriya, ndelanganyi ya Beriya. 45Bena Beriya bavua basangisha kabidi meku aa: diku dia bena Ebere, ndelanganyi ya Ebere; ne dia bena Malkiyele, ndelanganyi ya Malkiyele. 46Ashere uvua kabidi ne muana wa bakaji, dina diende Sera. 47Meku onsu a bena Ashere aa avua ne bantu balume 53.400.
48Tshisamba tshia bena Naftali tshivua ne meku aa: diku dia bena Yashiyele, ndelanganyi ya Yashiyele; dia bena Nguni, ndelanganyi ya Nguni; 49dia bena Yeshere, ndelanganyi ya Yeshere; dia bena Shileme, ndelanganyi ya Shileme. 50Meku onsu a bena Naftali aa avua ne bantu balume 45.400.
51Bena Izrayele bonsu bavuabu babadike bavua bantu balume 601.730.
Tshisamba tshionsu tshidi tshipeta muaba wa kusomba
52Maweja-Nangila kuambila Moshe ne:
53— Upeshe tshisamba tshionsu muaba wa kuasa, bilondeshile bungi bua bantu. 54Bantu nebapete muaba wa kuasa, bilondeshile bungi buabu. Tshisamba tshinene netshipete muaba munene, tshikese muaba mukese. 55Kadi, nansha biobi bikale nanku, utshinke bua kujadika muaba udi tshisamba tshionsu mua kupeta. 56Neutshinke amu kutshinka bua kumanya muaba udi tshisamba tshinene nansha tshikese mua kupeta.
Dibadika dibidi dia bena Levi
57Bisamba bia bena Levi bivuabu babadike, bivua ne meku aa: diku dia bena Ngershone, ndelanganyi ya Ngershone; dia bena Kekate, ndelanganyi ya Kekate; dia bena Merari, ndelanganyi ya Merari. 58Meku aa avua kabidi ne biota ebi: tshiota tshia bena Libni, tshia bena Ebrone, tshia bena Mali, tshia bena Mushi ne tshia bena Kora. Kekate ke uvua tatuende wa Amrame.
59Amrame uvua musele Yokebede, muana wa Levi, mulelela mu Ejipitu. Mukaji ewu uvua mulelele Amrame bana basatu: Arone, Moshe ne Miriyame. 60Arone uvua ne bana ba balume banayi: Nadabe, Abiku, Elazare ne Itamare. 61Kadi Nadabe ne Abiku bafuile, bualu bavua balambula Maweja-Nangila mulambu wa musenga wa kamonya kauyi wa tshijila to. 62Bantu balume bonsu, too ne bana ba ngondu umue ne pa mutu, bavua 23.000. Bena Levi aba, kabavua bababadike pamue ne bena Izrayele bakuabu bonsu to, bualu kabavua ne bua kupeta muaba wabu wa kuasa mu ditunga to.
Nkomenu wa Dibadika
63Bena Izrayele bonsu aba, ke bavua Moshe ne mutuangaji Elazare babadike mu mpata ya Mowabe ivua ku muelelu wa musulu wa Yardene, mitangilangane ne Yeriko. 64Ku bena Izrayele bonsu, bavua Moshe ne Arone babadike mu tshipela tshia Sinayi, kakuvua kushala muntu ne muoyi to. 65Bualu Maweja-Nangila uvua mumane kubamanyisha ne: nenuluile bonsu mu tshipela. Amu Kalebe, muana wa Yefune, ne Yoshuwa, muana wa Nune, ke bavua bashale ne muoyi.

Dibadika 26
1Maweja-Nangila kutuma Moshe ne mutuangaji Elazare, muana wa Arone, ubambila ne:
2— Nubadike bantu balume bonsu ba bena Izrayele ku meku abu. Nubale bonsu badi ne bidimu bituadije ku makumi abidi, badi mua kuenza mudimu wa bena mvita.
3Moshe ne Elazare kuya kudi bena Izrayele mu mpata ya Mowabe, ku muelelu wa musulu wa Yardene, dishiya dia Yeriko. Kubambilabu ne: 4Maweja-Nangila mmututume bua kubadika bena Izrayele bonsu bakadi bakumbaja bidimu makumi abidi ne bisambuke.
Bisamba bia bena Izrayele bivua bimuangale mu Ejipitu bivua nenku:
5Tshisamba tshia Rubene, muanabute wa Yakobe, tshivua ne meku aa, avua afumina ku bana bende: diku dia bena Anoke, ndelanganyi ya Anoke; diku dia bena Palu, ndelanganyi ya Palu;
6dia bena Esrone, ndelanganyi ya Esrone; dia bena Karmi, ndelanganyi ya Karmi. 7Meku onsu a bena Rubene aa avua ne bantu balume 43.730.
8Eliyabe, muana wa Palu, 9uvua ne bana balume basatu: Nemuyele, Datane, ne Abirame. Datane ne Abirame, ke bakulu bavua batombokela Moshe ne Arone mu tshisangilu, pamue ne bena Kora, pavuabu babenga Maweja-Nangila. 10Dituku adi, buloba kupandika, kubajibikila pamue ne Kora. Dituku adi bena Kora bonsu kubutuka. Kapia kuosha bantu bakuabu nkama ibidi ne makumi atanu. Bualu abu kushala tshivulukilu kudi bena Izrayele. 11Kadi bana ba Kora kabavua bafue musangu awu to.
12Tshisamba tshia Shimeyone tshivua ne meku aa: diku dia bena Nemuyele, ndelanganyi ya Nemuyele; dia bena Yamine, ndelanganyi ya Yamine; dia bena Yakine, ndelanganyi ya Yakine; 13dia bena Zera, ndelanganyi ya Zera; ne dia bena Shawule, ndelanganyi ya Shawule. 14Meku onsu a bena Shimeyone aa avua ne bantu balume 22.200.
15Tshisamba tshia Ngade tshivua ne meku aa: diku dia bena Sefone, ndelanganyi ya Sefone; dia bena Agi, ndelanganyi ya Agi; dia bena Shuni, ndelanganyi ya Shuni, 16dia bena Ozni, ndelanganyi ya Ozni; die bena Eri, ndelanganyi ya Eri; 17dia bena Arode, ndelanganyi ya Arode; ne dia bena Areli, ndelanganyi ya Areli. 18Meku onsu a bena Ngade aa avua ne bantu balume 40.500.
19-21Tshisamba tshia Yuda tshivua ne meku aa: diku dia bena Shela, ndelanganyi ya Shela; dia bena Perese, ndelanganyi ya Perese; dia bena Zera, ndelanganyi ya Zera. Kadi, bena Perese bavua basangisha kabidi diku dia bena Esrone, ndelanganyi ya Esrone; ne dia bena Amule, ndelanganyi ya Amule. Bana bakuabu ba Yuda babidi, Ere ne Onane, bavua bafuile mu ditunga dia Kenaane. 22Meku onsu a bena Yuda aa avua ne bantu balume 76.500.
23Tshisamba thia Isakare tshivua ne meku aa: diku dia bena Tola, ndelanganyi ya Tola; dia bena Puwa, ndelanganyi ya Puwa; 24dia bena Yashube, ndelanganyi ya Yashube; dia bena Shimrone, ndelanganyi ya Shimrone. 25Meku onsu a bena Isakare aa avua ne bantu balume 64.300.
26Tshisamba tshia Zebulone tshivua ne meku aa: diku dia bena Serede, ndelanganyi ya Serede; dia bena Elone, ndelanganyi ya Elone; dia bena Yaleyele, ndelanganyi ya Yaleyele. 27Meku onsu a bena Zebulone aa avua ne bantu balume 60.500. 28Tshisamba tshia Menashe ne tshia Efrayime, ke ndelanganyi yonsu ya Yozefe. 29Kadi, tshisamba tshia Menashe tshivua ne meku aa: diku dia bena Makire, ndelanganyi ya Makire; ne dia bena Ngilaade, ndelanganyi ya Ngilaade, muana wa Makire. 30Bena Ngilaade bavua basangile kabidi ne meku aa: diku dia bena Iyezere, ndelanganyi ya bena Iyezere; dia bena Eleke, ndelanganyi ya Eleke; 31dia bena Asriyele, ndelanganyi ya Asriyele; dia bena Shekeme, ndelanganyi ya Shekeme; 32dia bena Shemida, ndelanganyi ya Shemida; ne dia bena Efere, ndelanganyi ya Efere. 33Selofade, muana wa Efere, kavua mulele muana wa balume to. Uvua amu ne bana ba bakaji batanu: Mala, Nowa, Ogla, Milka ne Tirsa. 34Meku onsu a bena Menashe aa avua ne bantu balume 52.700.
35Tshisamba tshia Efrayime tshivua ne meku aa: diku dia bena Shutela, ndelanganyi ya Shutela; dia bena Bekere, ndelanganyi ya Bekere; dia bena Takane, ndelanganyi ya Takane. 36Bena Erane ke ndelanganyi ya Erane, muana wa Shutela. 37Meku onsu a bena Efrayime avua ne bantu balume 32.500. Meku a bisamba ebi bibidi: tshia Menashe ne tshia Efrayime, ke ndelanganyi ya Yozefe.
38Tshisamba tshia Binyamine tshivua ne meku aa: diku dia bena Bela, ndelanganyi ya Bela; dia bena Ashebele, ndelanganyi ya Ashebele; dia bena Akirame, ndelanganyi ya Akirame; 39dia bena Shufame, ndelanganyi ya Shufame; ne dia bena Ufame, ndelanganyi ya Ufame. 40Bena diku dia Bela bavua basangisha kabidi meku aa: diku dia bena Arde, ndelanganyi ya Arde; ne dia bena Naamane, ndelanganyi ya Naamane. 41Meku onsu a bena Binyamine aa avua ne bantu balume 45.600.
42Tshisamba tshia Dane tshivua anu ne diku dimue dia bena Shuhame, ndelanganyi ya Shuhame. 43Diku edi divua ne bantu balume 64.400.
44Tshisamba tshia Ashere tshivua ne meku aa: diku dia bena Yimna, ndelanganyi ya Yimna; dia bena Ishevi, ndelanganyi ya Ishevi; dia bena Beriya, ndelanganyi ya Beriya. 45Bena Beriya bavua basangisha kabidi meku aa: diku dia bena Ebere, ndelanganyi ya Ebere; ne dia bena Malkiyele, ndelanganyi ya Malkiyele. 46Ashere uvua kabidi ne muana wa bakaji, dina diende Sera. 47Meku onsu a bena Ashere aa avua ne bantu balume 53.400.
48Tshisamba tshia bena Naftali tshivua ne meku aa: diku dia bena Yashiyele, ndelanganyi ya Yashiyele; dia bena Nguni, ndelanganyi ya Nguni; 49dia bena Yeshere, ndelanganyi ya Yeshere; dia bena Shileme, ndelanganyi ya Shileme. 50Meku onsu a bena Naftali aa avua ne bantu balume 45.400.
51Bena Izrayele bonsu bavuabu babadike bavua bantu balume 601.730.
Tshisamba tshionsu tshidi tshipeta muaba wa kusomba
52Maweja-Nangila kuambila Moshe ne:
53— Upeshe tshisamba tshionsu muaba wa kuasa, bilondeshile bungi bua bantu. 54Bantu nebapete muaba wa kuasa, bilondeshile bungi buabu. Tshisamba tshinene netshipete muaba munene, tshikese muaba mukese. 55Kadi, nansha biobi bikale nanku, utshinke bua kujadika muaba udi tshisamba tshionsu mua kupeta. 56Neutshinke amu kutshinka bua kumanya muaba udi tshisamba tshinene nansha tshikese mua kupeta.
Dibadika dibidi dia bena Levi
57Bisamba bia bena Levi bivuabu babadike, bivua ne meku aa: diku dia bena Ngershone, ndelanganyi ya Ngershone; dia bena Kekate, ndelanganyi ya Kekate; dia bena Merari, ndelanganyi ya Merari. 58Meku aa avua kabidi ne biota ebi: tshiota tshia bena Libni, tshia bena Ebrone, tshia bena Mali, tshia bena Mushi ne tshia bena Kora. Kekate ke uvua tatuende wa Amrame.
59Amrame uvua musele Yokebede, muana wa Levi, mulelela mu Ejipitu. Mukaji ewu uvua mulelele Amrame bana basatu: Arone, Moshe ne Miriyame. 60Arone uvua ne bana ba balume banayi: Nadabe, Abiku, Elazare ne Itamare. 61Kadi Nadabe ne Abiku bafuile, bualu bavua balambula Maweja-Nangila mulambu wa musenga wa kamonya kauyi wa tshijila to. 62Bantu balume bonsu, too ne bana ba ngondu umue ne pa mutu, bavua 23.000. Bena Levi aba, kabavua bababadike pamue ne bena Izrayele bakuabu bonsu to, bualu kabavua ne bua kupeta muaba wabu wa kuasa mu ditunga to.
Nkomenu wa Dibadika
63Bena Izrayele bonsu aba, ke bavua Moshe ne mutuangaji Elazare babadike mu mpata ya Mowabe ivua ku muelelu wa musulu wa Yardene, mitangilangane ne Yeriko. 64Ku bena Izrayele bonsu, bavua Moshe ne Arone babadike mu tshipela tshia Sinayi, kakuvua kushala muntu ne muoyi to. 65Bualu Maweja-Nangila uvua mumane kubamanyisha ne: nenuluile bonsu mu tshipela. Amu Kalebe, muana wa Yefune, ne Yoshuwa, muana wa Nune, ke bavua bashale ne muoyi.

Dibadika 27
Bupianyi bua bakaji
1Selofade uvua ne bana ba bakaji batanu: Mala, Nowa, Ogla, Milka ne Tirsa. Bana abu bavua ba mu diku dia Menashe, muana wa Yozefe. Menashe kulela Makire. Makire kulela Ngilaade. Ngilaade kulela Efere. Efere kulela Selofade. 2Bakaji abu batanu kuya mu mushiku wa ntenta wa kusambakena. Kulomba Moshe, mutuangaji Elazare, bakulu ne bena Izrayele bonsu ne:
3— Tatuetu ufuile mu tshipela bua bubi buende. Kadi kavua ku tshisumbu tshia Kora ne bantu bende, bavua batombokela Maweja-Nangila to. Kavua mulele muana wa balume to. 4Dina diende didi ne bua kujimina mu diku dietu, bua padiye kayi mulele muana wa balume anyi? Nanku utupeshe petu tshietu tshitupa tshia buloba, mushindu umue ne bana babu ne tatu ba balume!
5Moshe kuya kuambila Maweja-Nangila bionsu abi. 6Awu kumuandamuna ne:
7— Bana ba Selofade badi bamba bualu bulelela. Nanku ubape buloba bua bupianyi mushindu umue ne bana babu ne tatuabu ba balume. Ubapeshe buloba buvua tatuabu ne bua kupeta. 8Pashishe wambile bena Izrayele bonsu ne: Padi muntu ufua kayi mushiye muana wa balume, bapiane bintu biende kudi muanende wa bakaji. 9Pikalaye kayi ne muana wa bakaji, bapiane bintu biende kudi bana babu ba balume. 10Pikalaye kayi ne bana babu ba balume, bapiane bintu biende kudi ba tatuende mukuabu. 11Pikalaye kayi ne batatuende mukuabu, bapiane bintu biende kudi muntu yonsu wa mu diku diabu. Bena Izrayele bakumbaje bionsu bindi mukuambile ebi.
Maweja-Nangila udi usungula Yoshuwa
12Maweja-Nangila kuambila Moshe ne:
— Banda ku lusongu lua mukuna wa Abarime, ubandile ditunga dindi mpesha bena Izrayele. 13Pawabandila ditunga adi, neufue, mufuile mukuluebe Arone, ulonda bankambua bebe. 14Bualu nuenu nuvua babenge diyi dianyi mu tshipela tshia Tsine, pavua bena Izrayele bantombokela. Mvua mukutume bua kupatula mayi mu lubuebue, pavuabu baalomba, bua bonsu bamone mundi wa tshijila. Kadi nuenu kubenga.
Mayi aa ke mayi a Meriba, mmumue ne mayi a matandu, a mu Kadeshe, mu tshipela tshia Tsine.
15Moshe kuambila Maweja-Nangila ne:
16— Maweja-Nangila Mvidi Mukulu, wewe ke udi mufuke bintu bionsu ebi, ubipesha muoyi. Nanku usunguile bena Izrayele mfumu mukuabu, 17udi mua kubalombola miaba yonsu, bua bantu bebe kabikadi bu mikoku idi kayiyi ne muyilami.
18Maweja-Nangila kuandamuna Moshe ne:
— Yoshuwa, muana wa Nune, mmukumbane, bualu udi ne Mueyelu wanyi munda muende. Umubikidishe, umutenteke bianza. 19Umuleje kudi mutuangaji Elazare, ne kudi bena Izrayele bonsu, bua bajadike ne: yeye ke udi upingana pa muaba webe. 20Nanku, umunyukuile bukole buebe, bua bena Izrayele bonsu bamuitabe. 21Kadi Yoshuwa aye kuebeja mutuangaji Elazare bidiye ne bua kuenza. Mutuangaji akuate mudimu ne Urime, bua amanye tshindi musue, amanyishe Yoshuwa. Nanku Yoshuwa ne bena Izrayele bonsu nebakumbaje bionsu bidi mutuangaji Elazare ubambila.
22Moshe kubikila Yoshuwa, bu muvua Maweja-Nangila mumuambile, kumuimanyika kumpala kua mutuangaji Elazare ne bena Izrayele bonsu. 23Kutentekaye Yoshuwa bianza, bua ikale mupinganyi wende, bu muvua Maweja-Nangila mumuambile.

Dibadika 28
Milambu
a. Ya ku dituku ku dituku
1Maweja-Nangila kuambila Moshe 2bua kumanyisha bena Izrayele ne:
“Nulambule Maweja-Nangila milambu yenu pa diba, milambu ya kuosha bua dipembu diayi dimusankishe.
3“Dituku dionsu nungoshile bana ba mikoku babidi ba tshidimu tshimue, kabayi ne bulema pambidi. Matuku onsu nenundambule milambu ya kuosha ayi mu bujima buayi. 4Nungoshile mukoku umue dinda, mukuabu dilolu. 5Nundambule kabidi kilo ya bukula isatu, busambakaja ne mafuta litre umue ne tshitupa. 6Matuku onsu, nundambule mulambu wa kuosha mushindu umue ne mulambu unuvua bangoshile ku mukuna wa Sinayi, bua dipembu diawu dinsankishe. 7Dinda nulambule muana wa mukoku muaba wa tshijila, pamue ne litre wa mvinyo umue ne tshitupa. 8Muana wa mukoku udi mushale, uundambule dilolu, padi diba dibuela, pamue ne bintu binuvua basakidile dinda. Nanku dipembu dia mulambu wa kuosha awu nedinsankishe.
b. Ya Dituku dia Dikisha
9“Dituku dia Dikisha, nundambule bana ba mikoku babidi, badi bamane kukumbaja tshidimu tshimue, kabayi bulema pambidi to. Nusakidile kabidi kilo isambombu ya bukula, busambakaja ne mafuta, kabidi ne maluvu a mvinyo. 10Nanku dituku dia Dikisha dionsu nundambule mulambu wa kuosha ewu, pamue ne mulambu wa nyama ne wa mvinyo wa ku dituku ku dituku.
c. Ya dituku dia kumpala dia ngondu
11“Dituku dia kumpala dia ngondu yonsu, nungoshile meme Maweja-Nangila ngombe milume ibidi, mukoku wa tshimpanga, ne bana ba mikoku muanda mutekete, badi bamane kukumbaja tshidimu tshijima. Bimuna bionsu abi, kabikadi ne bulema pambidi to. 12Ku tshimuna tshionsu, nenusakidile mulambu wa bukula, busambakaja ne mafuta: ku ngombe yonsu, nenusakidile bukula kilo tshitema, ku mukoku wa tshimpanga, bukula kilo isambombu, 13ku muana wa mukoku yonsu, bukula kilo isatu. Nanku dipembu dia milambu ya kuosha eyi, nedisankishe Maweja-Nangila. 14Ku mulambu wa ngombe yonsu, nenusakidile mulambu wa maluvu a mvinyo litre isatu, ku mukoku wa tshimpanga, mvinyo litre ibidi, ku wa muana wa mukoku, mvinyo litre umue ne tshitupa. Ke milambu inudi ne bua kundambula mu ntuadijila wa ngondu yonsu. 15Nuenu bamane kundambula mulambu wa kuosha wa ku dituku dionsu, ne wa maluvu a mvinyo, nenundambule kabidi mbuji wa mpumbu bua mulambu wa kunukobolola nawu.
d. Ya dituku dia Dipita dia Maweja-Nangila
16“Matuku dikumi ne anayi a ngondu wa kumpala wa tshidimu tshionsu, nuenze tshibilu tshia Dipita dia Maweja-Nangila bua kumutumbisha. 17Matuku dikumi ne atanu a ngondu awu, nutuadije tshibilu tshia matuku muanda mutekete, anudi nudia mampa adi kaayi mela buanga. 18Dituku dia kumpala dia tshibilu atshi, kanuenji mudimu to. Nudisangishe bua kuntendelela meme Maweja-Nangila. 19Nungoshile ngombe milume ibidi, mukoku wa tshimpanga umue, ne bana ba mikoku muanda mutekete, badi bamane kukumbaja tshidimu tshijima, nyama ayi ishile. Bimuna bionsu abi, kabikadi ne bulema pambidi to. 20Ku tshimuna tshionsu, nusakidile bukula busambakaja ne mafuta: ku ngombe yonsu, nusakidile bukula kilo tshitema, ku mukoku wa tshimpanga, bukula kilo isambombu, 21ku muana wa mukoku yonsu, bukula kilo isatu. 22Pashishe nundambule kabidi mbuji wa mpumbu, bua mulambu wa kunukobolola, bua mibi yenu ijimine. 23Ke milambu inudi nusakidila ku milambu ya kuosha inudi nundambula dituku dionsu. 24Panudi nuenza tshibilu tshia matuku muanda mutekete, dituku dionsu nungoshile nyama, pamue ne mulambu wa ku dituku ku dituku, ne mulambu wa mvinyo. Dipembu diayi nedinsankishe. 25Kadi dituku dia muanda mutekete kabidi, kanuenji mudimu to. Nudisangishe bua kuntendelela.
e. Ya dituku dia Tshibilu tshia kunowa bia tshianyi
26“Dituku dia tshibilu tshia kunowa Biatshianyi, panudi nundambula meme Maweja-Nangila biakudia bia tshianyi bia mu madimi enu, kanuenji mudimu to. Nudisangishe bua kuntendelela. 27Nundambule ngombe milume ibidi, mukoku wa tshimpanga umue, ne bana ba mikoku muanda mutekete, badi bamane kukumbaja tshidimu tshijima. Nanku nuoshe nyama ayi, ishile, bua dipembu diayi dinsankishe. 28Ku tshimuna tshionsu, nusakidile bukula busambakaja ne mafuta: ku ngombe yonsu, nusakidile bukula kilo tshitema, ku mukoku wa tshimpanga, bukula kilo isambombu, 29ku muana wa mukoku yonsu, bukula kilo isatu. 30Nusakidile kabidi mbuji wa mpumbu, bua mulambu wa kunukobolola nawu. 31Nuenu bamane kundambula milambu ya kuosha ya ku dituku dionsu ne ya bia mu madimi enu, nenusakidile milambu yonsu eyi ya nyama, idi kayiyi ne bulema pambidi, pamue ne milambu ya maluvu a mvinyo, inudi ne bua kusakidila kabidi.

Dibadika 29
f. Ya dituku dia Tshidimu tshipiatshipia
1“Dituku dia kumpala dia ngondu wa muanda mutekete, kanuenji mudimu to. Nudisangishe bua kuntendelela meme Maweja-Nangila, bualu ndituku dia kuntumbisha. 2Dituku adi, nungoshile ngombe mulume umue, mukoku wa tshimpanga umue, ne bana ba mikoku muanda mutekete, badi bamane kukumbaja tshidimu tshijima. Bimuma ebi bionsu, kabikadi ne bulema to. Dipembu dimpe diabi nedinsankishe. 3Ku tshimuna tshionsu, nusakidile bukula busambakaja ne mafuta. Ku ngombe mulume, nusakidile bukula kilo tshitema, ku mukoku wa tshimpanga, bukula kilo isambombu, 4ku muana wa mukoku yonsu, bukula kilo isatu. 5Pashishe, nundambule kabidi mbuji wa mpumbu, bua mulambu wa kunukobolola nawu. 6Nuenu bamane kungoshila milambu ya dituku dionsu, ne ya dituku dia kumpala kua ngondu, pamue ne milambu ya tshibidilu ya bukula ne ya maluvu a mvinyo, nenundambule kabidi milambu yonsu eyi, bua dipembu dimpe dia milambu ya kuosha eyi dinsankishe.
g. Ya dituku dinene dia Kukobolola bantu
7“Matuku dikumi a ngondu wa muanda mutekete, kanuenji mudimu, nujile biakudia. Nudisangishe bua kuntendelela meme Maweja-Nangila. 8Dituku adi, nungoshile ngombe mulume umue, mukoku wa tshimpanga umue, ne bana ba mikoku muanda mutekete, badi bamane kukumbaja tshidimu tshijima, bishile. Bimuna bionsu abi kabikadi ne bulema pambidi to. Dipembu diabi nedinsankishe. 9Ku tshimuna tshionsu, nusakidile bukula busambakaja ne mafuta. Ku ngombe mulume, nusakidile bukula kilo tshitema, ku mukoku wa tshimpanga, bukula kilo isambombu, 10ku muana wa mukoku yonsu, bukula kilo isatu. 11Pashishe, nundambule kabidi mbuji wa mpumbu, bua mulambu wa kunukobolola nawu. Milambu yonsu eyi, nuyilambule pamue ne mulambu wa kunukobolola nawu wa dituku adi, kabidi ne mulambu wa kuosha wa ku dituku dionsu, kabidi ne mulambu wa bukula ne wa maluvu a mvinyo. Bualu ke dituku dinene dia kukobolola bantu.
h. Ya tshibilu tshia Tuzubu tua Bisasa
12“Matuku dikumi ne atanu a ngondu wa muanda mutekete, kanuenji mudimu to. Nungenzele tshibilu matuku muanda mutekete, nudisangishe bua kuntendelela meme Maweja-Nangila. 13Dituku dia kumpala dia tshibilu atshi, nungoshile ngombe milume dikumi ne isatu, mikoku ya tshimpanga ibidi, ne bana ba mikoku dikumi ne banayi, badi bamane kukumbaja tshidimu tshijima, bishile. Bimuma bionsu ebi kabikadi ne bulema pambidi to. Dipembu diayi nedinsankishe. 14Ku tshimuna tshionsu, nusakidile bukula busambaja ne mafuta. Ku ngombe mulume yonsu, nusakidile bukula kilo tshitema, ku mukoku wa tshimpanga, bukula kilo isambombu, 15ku muana wa mukoku yonsu, bukula kilo isatu. 16Pashishe, nundambule kabidi mbuji wa mpumbu, bua mulambu wa kunukobolola nawu. Milambu yonsu eyi, nuyilambule pamue ne mulambu wa ku dituku dionsu, ne milambu ya bukula, ne ya maluvu a mvinyo.
17-34“Biangatshile ku dituku dibidi too ne dia muanda mutekete, nundambule dituku dionsu bimuna bidi kabiyi ne bulema pambidi, pamue ne milambu mikuabu. Nusakidile milambu eyi ku mulambu wa kuosha wa ku dituku dionsu: Dituku dibidi: nundambule ngombe dikumi ne ibidi, mikoku ya tshimpanga ibidi, bana ba mikoku dikumi ne banayi, badi bamane kukumbaja tshidimu tshijimu, kabidi ne mbuji wa mpumbu umue. Dituku disatu: nundambule ngombe milume dikumi ne umue, mikoku ya bimpanga ibidi, bana ba mikoku dikumi ne banayi, badi bamane kukumbaja tshidimu tshijima, kabidi ne mbuji wa mpumbu umue. Dituku dinayi: nundambule ngombe milume dikumi, mikoku ya bimpanga ibidi, bana ba mikoku dikumi ne banayi, badi bamane kukumbaja tshidimu tshijima, kabidi ne mbuji wa mpumbu umue. Dituku ditanu: nundambule ngombe milume tshitema, mikoku ya bimpanga ibidi, bana ba mikoku dikumi ne banayi, badi bamane kukumbaja tshidimu tshijima, kabidi ne mbuji wa mpumbu umue. Dituku disambombu: nundambule ngombe milume muanda mukulu, mikoku ya bimpanga ibidi, bana ba mikoku dikumi ne banayi, badi bamane kukumbaja tshidimu tshijima, kabidi ne mbuji wa mpumbu umue. Dituku dia muanda mutekete: nundambule ngombe milume muanda mutekete, mikoku ya bimpanga ibidi, bana ba mikoku dikumi ne banayi, badi bamane kukumbaja tshidimu tshijima, kabidi ne mbuji wa mpumbu umue.
35“Kadi dituku dia muanda mukulu, dia tshibilu, ndituku dia kudisangisha musangu wa ndekelu. Dituku adi kanuenji mudimu. 36Nundambule ngombe mulume umue, mukoku wa tshimpanga umue, ne bana ba mikoku muanda mutekete, badi bamane kukumbaja tshidimu tshijima, bishile. Bimuna bionsu ebi kabikadi ne bulema pambidi to. Dipembu dimpe dia nyama eyi nedinsankishe. 37Ku tshimuna tshionsu nenusakidile mulambu wa bukula, ne wa maluvu a mvinyo bu tshibidilu. 38Pashishe nundambule kabidi mbuji wa mpumbu, bua mulambu wa kunukobolola nawu. Milambu eyi, nuyilambule pamue ne mulambu wa kuosha wa ku dituku dionsu, kabidi ne mulambu wa bukula, ne maluvu a mvinyo wa ku dituku ku dituku.
39“Ke milambu inudi mua kundambula meme Maweja-Nangila matuku a bibilu. Nenuyisakidile ku milambu ya kuosha, ku milambu ya bukula, ne ya maluvu a mvinyo, ku milambu ya bobumue, inudi nulambula ku budisuile buenu, nansha bua bualu bunuvua balaye.”

Dibadika 30
1Moshe kumanyisha bena Izrayele bionsu bivua Maweja-Nangila mumuambile.
Malaya
2Pashishe Moshe kumanyisha bamfumu ba meku a bena Izrayele mikenji mikuabu ya kudi Maweja-Nangila ya ne:
3“Pikala muntu mulaye bua kulambula Maweja-Nangila mulambu, nansha mutshipe bua kujila tshintu, udi ne bua kukumbaja bimpe bionsu bidiye mulaye abi.
4“Kadi pikala nsongakaji utshidi ku nzubu kua tatuende, mulaye Maweja-Nangila bualu, nansha muditshipe, 5tatuende mumvue bualu ebu, kayi wamba bualu, nsongakaji ewu udi ne bua kukumbaja bivuaye muambe. 6Kadi pikala tatuende mubenge bualu ebu dituku didibu bamumanyishabu, nsongakaji kena ne bua kukumbaja bivuaye muambe. Maweja-Nangila neafuile nsongakaji awu luse, bualu tatuende kavua musue bua abikumbaje to.
7“Pikala nsongakaji mumane kulaya, nansha muditshipe, kayi muele meji bimpe, kadi pashishe kumuselabu, 8bayende mupuwe diba didibu bamumanyisha bualu ebu, nsongakaji udi ne bua kukumbaja bionsu bivuaye mulaye abi. 9Kadi pikala bayende mubenge bionsu abi dituku mene didiye umanya bualu, udi ushipa bivua mukajende mulaye. Maweja-Nangila neafuile mukaji luse, padiye kayi ubikumbaja.
10“Pikala mukaji mukamba, nansha uvuabu babenga ku dibaka, musue kulaya bualu, udi ne bua kukumbaja bionsu bidiye mulaye abi.
11“Kadi pikala mukaji musela mulaye, nansha muditshipe, 12bayende kayi mubenge dituku didiye ubumanya, mukaji udi ne bua kukumbaja bionsu bidiye mulaye. 13Kadi pikala bayende mubibenge dituku adi, dilaya dia mukaji awu kadiena ne bualu kabidi to. Maweja-Nangila neamufuile luse, bualu bayende mmushipe dilaya diende adi. 14Nanku dilaya dionsu didi mukaji musela ulaya, nansha padiye uditshipa bua kujila tshintu, bayende udi mua kujadika, nansha kushipa dilaya diende, nansha mutshipu wende. 15Kadi dituku didi mulume mumanye bualu, mushale anu mupuwe, kayi wambila mukajende bualu, udi wanyisha bivuaye mulaye. 16Kadi pikala mulume mubibenge matuku mamane kupita, mukaji kayi ukumbaja bivuaye mulaye, tshilumbu netshikuate amu bayende.
17“Mikenji eyi ke ivua Maweja-Nangila muambile Moshe, bua mukaji musela, nansha bua nsongakaji utshidi kumbelu kua tatuende, padiye musue kulaya bualu.”

Dibadika 31
Bena Izrayele badi baluisha bena Madiyane
1Maweja-Nangila kuambila Moshe ne:
2— Uye kunyoka bena Madiyane bua kusombuela bena Izrayele badibu benzele bibi. Pashishe neushiye buloba. 3Moshe kuambila bena Izrayele ne:
— Bantu bakuabu ba kunudi bambule bia mvita bua kuluisha bena Madiyane, bua bapete dinyoka didi Maweja-Nangila mubafundile. 4Nanku nusungule bena mvita tshinunu ku tshisamba tshionsu tshia bena Izrayele.
5Kusungulabu bena mvita tshinunu ku tshisamba tshionsu tshia bena Izrayele. Bonsu basanga bavua 12.000. 6Moshe kubatuma bonsu mu mvita, babalombola kudi mutuangaji Pinhase, muana wa Elazare. Pinhase uvua muambule bintu bia tshijila, kabidi ne mpungi bua kumanyisha bantu diba dia kutuadija mvita. 7Kuluishabu bena Madiyane, bu muvua Maweja-Nangila muambile Moshe. Kushipabu bantu balume bonsu. 8Kushipabu kabidi Balaame, muana wa Beyore, pamue ne bamfumu batanu ba bena Madiyane: Evi, Rekeme, Sure, Ure ne Reba. 9Kukuatabu bakaji ne bana ba bena Madiyane mu bupika. Kunyengabu nyama yabu ivua yambula majitu, bimuna biabu ne bintu biabu bionsu. 10Bena Izrayele kuosha bimenga bia bena Madiyane bionsu, ne mitanda yabu yonsu. 11Pashishe kumukabu ne bantu, ne bimuna kabidi, ne bintu bionsu bivuabu banyenga mu mvita. 12Kufikabu ne bintu abi kudi Moshe, kudi mutuangaji Elazare, ne kudi bena Izrayele bonsu, bavua basomba mu mitanda yabu mu mpata ya Mowabe, pabuipi ne musulu wa Yardene, dishiya dia Yeriko.
13Moshe, Elazare ne bamfumu bakuabu ba bena Izrayele, kupatuka mu mitanda bua kuakidila bena mvita abu. 14Moshe kufikila balombodi bonsu ba bena mvita, bavua baya kuluangana ne bena Madiyane munda, nansha ba bena mvita tshinunu, nansha ba bena mvita lukama. 15Kubambilaye ne:
— Kanuvua bashipe bantu bakaji to! 16Nudi bamanye bimpe ne: bakaji ba bena Madiyane aba ke bavua bitabe meji a Balaame, bafikishe bena Izrayele ku ditombokela Maweja-Nangila, bua kutendelela anu mvidie wa ku Peyore. Ke pavua tshipupu tshibutule bantu ba Maweja-Nangila. 17Nanku mpindiewu nushipe bana ba balume bonsu, kabidi ne bakaji bonsu bakadi bamane kumanyangana ne balume. 18Kadi nsongakaji idi kayiyi mianji kumanyangana ne balume, kanuyishipi to. Ishale bualu buenu. 19Kadi nuenu bonsu bavua bashipe muntu, nansha balenge tshitalu, nushale anu pambelu pa mitanda matuku muanda mutekete. Numushe mikiya yenu dituku disatu ne dia muanda mutekete. Bantu bakaji banuvua bakuate mu bupika benze pabu nanku. 20Numushe kabidi mikiya idi pa bilamba bienu, ne pa bintu bionsu binudi nabi, bidi bienza ne biseba, ne boya bua mbuji, nansha ne mabaya a mitshi.
21Pashishe mutuangaji Elazare kuambila bantu bonsu bavua baye ku mvita mikenji ivua Maweja-Nangila muambile Moshe ne:
22-23— Biamu bionsu bidi kabiyi binyanguke mu kapia, bu mudi bintu bienza ne tshiamu tshia mpawungi, tshitoke tshia mushinga mukole, tshiamu tshia kabanda, tshiamu tshifike, tshiamu tshia mayowa, nansha tshiamu tshikuabu, ubiele mu kapia, pashishe ubitue mu mayi bua kumusha mikiya. Kadi biamu bionsu bidi binyanguke mu kapia, ubitue anu mu mayi bua kumusha mikiya. 24Dituku dia muanda mutekete, nusukule bilamba bua kumusha mikiya yenu. Pashishe nenupingane mu mitanda, kanuyi kabidi ne mikiya.
Bintu binyenga mu mvita
25Maweja-Nangila kuambila Moshe ne:
26— Wewe, Elazare ne bamfumu ba bena Izrayele, nubadike bantu ne bimuna bionsu binudi banyenga mu mvita. 27Wabanya bintu abi mu bitupa bibidi bia mushindu umue: etshi bangate kudi bena mvita bavua mu mvita, tshikuabu bangate kudi bena Izrayele bavua kabayi mu mvita. 28Ku bintu bidibu bangate kudi bena mvita bavua mu mvita, pa bantu nkama itanu, nungumushile muntu umue, pa nyama nkama itanu, nungumushile nyama umue: ngombe umue, mpunde umue, mukoku umue ne mbuji umue. 29Bintu bionsu binudi nungumushila abi, ubipeshe mutuangaji Elazare. 30Kadi ku bintu bionsu bidibu bangate kudi bena Izrayele bakuabu, pa bantu makumi atanu nungumushile muntu umue, ne pa nyama makumi atanu nungumushile nyama umue: ngombe umue, mpunde umue, mukoku umue ne tshimuna tshikuabu tshionsu anu tshimue. Bena Levi badi benza mudimu wa kulama nzubu wanyi wa tshijila bangate bintu abi.
31Moshe ne mutuangaji Elazare kukumbaja bionsu bivua Maweja-Nangila muambe. 32Bintu bionsu bivuabu banyenga mu mvita bidi nunku: mikoku ne mbuji 675.000 33ngombe 72.000, 34mpunde 61.000, 35ne nsongakaji ivua kayiyi mianji kumanya balume 32.000. 36Bintu bionsu bivuabu babanyina bena mvita bavua mu mvita bivua nunku: mikoku ne mbuji 337.500. 37Ku yoyi ayi bavua bumushile Maweja-Nangila 675. 38Ku ngombe 36.000, kumushilabu Maweja-Nangila 72, 39ku mpunde 30.500, kumushilabu Maweja-Nangila 61, 40ku bantu 16.000 kumushilabu Maweja-Nangila 32. 41Moshe kupesha mutuangaji Elazare bintu bionsu bivua bia Maweja-Nangila, bu muvua Maweja-Nangila mumane kuamba. 42Bintu bivuabu babanyina bena Izrayele bakuabu, bivua anu mushindu umue ne bivuabu babanyine bena mvita. 43Muvua mikoku ne mbuji 337.500, 44ngombe 36.000, 45mpunde 30.500, 46ne bantu 16.000. 47Nanku ku bantu ne bintu bionsu bivuabu babanyine bena Izrayele, Moshe kumusha muntu umue ku bantu makumi atanu, ne nyama umue ku nyama makumi atanu. Kupeshaye bena Levi bavua benza mudimu mu nzubu wa Mvidi Mukulu bintu abi, bu muvua Maweja-Nangila mumane kuamba.
Milambu ya ku budisuile bua balombodi
48Bamfumu ba bena mvita bavua balombola bisumbu bia bantu tshinunu nansha lukama, kudisangisha kudi Moshe, 49kumuambila ne:
— Tuabadiki bena mvita batuvua nabu mu mvita: muntu nansha umue kena mufue to. 50Ke patudi tulambula Maweja-Nangila milambu, bua atulame ne muoyi. Muntu yonsu wa kutudi nealambule biende bintu bia tshiamu tshia mpawungi bidiye mupete: tukanu tua majita, nkanu ya ku maboku, tukanu tua ku minu, tukanu tua ku matshi, ne mabue a mu nshingu.
51Moshe ne mutuangaji Elazare, kuangata bintu bionsu bienza ne tshiamu tshia mpawungi, bivua bantu bafile. 52Bintu bionsu bivuabu bafile kudi balombodi ba bena mvita bua kulambula Maweja-Nangila, bivua ne bujitu bua kilo 170. 53Kadi bena mvita bavua kabayi ne mianzu, bavua balame bintu bionsu bivuabu bapete mu mvita. 54Moshe ne Elazare kuteka bintu bionsu bia tshiamu tshia mpawungi, bivuabu bafile kudi balombodi ba bena mvita abi, mu ntenta wa kusambakena, bua Maweja-Nangila ikale uvuluka bena Izrayele.

Dibadika 32
Bisamba bisatu bidi biasa dishiya dia Yardene
1Ndelanganyi ya Rubene ne ya Ngade ivua ne bimuna bipite bungi. Kumonabu ditunga dia Yazere ne dia Ngilaade abalengelela bua kumunyinabu bimuna. 2Kuyabu kudi Moshe, kudi mutuangaji Elazare, ne kudi bamfumu ba bena Izrayele, kubambilabu ne:
3— Bimenga ebi, Atarote, Dibone, Yazere, Nimra, Eshebone, Elale, Sebame, Nebo ne Beyone, 4mbia mu ditunga dia bena Izrayele, didibu bapete ku diambuluisha dia Maweja-Nangila. Ditunga edi ndimpe bua tuetu kumunyinamu bimuna bietu.
5Kusengelelabu kabidi Moshe ne:
— Anyisha, utupeshe miaba eyi, tuabanyangane. Katuena basue kusabuka dishiya dia musulu wa Yardene to.
6Moshe kubenga, wamba ne:
— Kanuena mua kushala apa to. Bana benu kabena mua kuya ku mvita nkayabu to. 7Nudi basue kupumbisha bena Izrayele bua kufikabu mu ditunga didi Maweja-Nangila mubapeshe anyi? 8Bankambua benu bavua benza kabidi tshilema etshi kale ku Kadeshe-Barneya, pamvua mubatume bua kutentekela ditunga dia Kenaane. 9Pafikibu mu tshibandabanda tshia Eshekole, kutentekelabu ditunga. Kadi mu dipingana diabu, kupumbishabu bena Izrayele mua kufika mu ditunga divua Maweja-Nangila mumane kubapa. 10Dituku adi, Maweja-Nangila kubafikila munda, wamba ne: 11“Bantu bonsu bavua bapatuka mu Ejipitu, badi ne bidimu makumi abidi ne pa mutu, kabena mua kufika mu ditunga dimvua mulaye Abrahame, Izake ne Yakobe to, bualu mbantombokele. 12Amu Kalebe, muana wa Yefune, wa mu diku dia Kenaze, ne Yoshuwa, muana wa Nune, ke badi mua kufika mu ditunga adi, bualu kabena bantombokela to.” 13Nanku Maweja-Nangila mmufikile bena Izrayele bonsu munda, mubaladike mu tshipela bidimu makumi anayi, bua bantu bonsu bavua bamutombokela abu babutuke. 14Kadi mpindiewu, nuenu bena buenzavi, nudi basue kulonda amu meji mabi a bankambua benu, bua Maweja-Nangila afikile kabidi bena Izrayele munda. 15Nuenu bena Rubene ne bena Ngade, panudi nutombokela Maweja-Nangila, yeye neashiye bena Izrayele bonsu mu tshipela, babutukilamu ku tshilema tshienu.
16Bena Rubene ne bena Ngade kuambila Moshe ne:
— Kabiena muudi wamba amu to. Tudi basue kuasa apa bikumbi bua bimuna bietu, ne bimenga bua bana betu batudi balele. 17Pashishe tuetu netuangate bia mvita, tupite kumpala kua bena Izrayele bonsu, bua kubafikisha pa wabu muaba. Diba adi, bana batuvua balele nebashale mu bimenga bibaka bimpe, kabayi mua kutshina njiwu ya kudi bena ditunga edi. 18Amu patuafikisha bena Izrayele mu Kenaane, bobu bamane kupeta bonsu muaba wa kuasa, netupingane kuetu. 19Katuena basue kuabanyangana nabu buloba budi dishiya dia musulu wa Yardene to, bu tuetu mua kupeta buloba dia munemu dia musulu, luseke luawu ludi diba dipatukila.
20Moshe kubambila ne:
— Mbimpe, angatayi bia mvita, nuye kuluangana mu dina dia Maweja-Nangila, munudi bamane kulaya. 21Bantu balume bonsu bambule bia mvita, basabuke dishiya dia musulu wa Yardene, bashalemu too ne diba didi Maweja-Nangila unyenga baluishi betu ditunga diabu. 22Pashishe ditunga adi dimane kuitaba Maweja-Nangila, nenupingane kuenu, kanuyi ne tshilumbu kudi Maweja-Nangila, nansha kudi bena Izrayele. Nenku Maweja-Nangila neanupe ditunga didi luseke ludi diba dipatukila lua Yardene edi kashidi. 23Kadi numanye ne: Nuenu kanuyi bakumbaje bionsu ebi, nenuikale bena tshibawu. Maweja-Nangila neanunyoke. 24Ashilayi bakaji benu ne bana benu bimenga, enzayi bikumbi bia bimuna bienu. Kadi nukumbaje bionsu binuvua balaye Maweja-Nangila.
25Bena Rubene ne bena Ngade kuitaba, bambila Moshe ne:
— Netukumbaje bionsu biudi utuambila ebi. 26Nanku bana betu, bakaji betu ne bimuna bietu, nebishale munu mu Ngilaade. 27Kadi tuetu, netuambule bia mvita, tuye mu mvita. Maweja-Nangila neatuambuluishe, bu muudi utuambila emu.
28Moshe kufikisha majinga a bena Rubene ne bena Ngade kudi mutuangaji Elazare, kudi Yoshuwa, muana wa Nune, ne kudi bamfumu ba bisamba bia bena Izrayele. 29Kubambilaye ne:
— Pikala bena Rubene ne bena Ngade, basabuke nenu musulu wa Yardene bua kuluangana mvita, bu mudi Maweja-Nangila muambe, banuambuluishe bua nukuate ditunga dia Kenaane, nanku nubapeshe ditunga dia Ngilaade, dikale diabu. 30Kadi pikalabu kabayi bakumbaje bionsu ebi, nenusombe nabu amu mu ditunga dia Kenaane.
31Bena Rubene ne bena Ngade kuitaba kabidi ne:
— Netukumbaje bionsu bidi Maweja-Nangila muambe. 32Netuambule bia mvita bua kuluangana ne bena Kenaane, badi dishiya dia musulu wa Yardene. Pashishe tuetu netu-pingane dia munemu bua kupeta bupianyi buetu, luseke ludi diba dipatukila lua musulu ewu wa Yardene.
33Moshe kupesha bena Ngade, bena Rubene, ne tshitupa tshia tshisamba tshia bena Menashe, muana wa Yozefe, ditunga dia Sihone, mukalenga wa bena Amore, kabidi ne ditunga dia Oge, mukalenga wa bena Bashane. Kubapeshaye bimenga bionsu, kabidi misoku ivua nabi mutumba.
34Ndelanganyi ya Ngade kuasulula bimenga abi: Dibone, Atarote, Aroyere, 35Atrote-Shofane, Yazere, Yogbaha, 36Bete-Nimra ne Bete-Arane. Kulongololabu bimenga ebi bimpe, kubikolesha ne bimana. Kuenzabu kabidi mpangu ne bikumbi bia kumunyina bimuna.
37Ndelanganyi ya Rubene kuasulula bimenga ebi: Eshebone, Elale, Kiriyatayime, 38Nebo, Baale-Meyone, bivuabu bamane kukudimuna dina. Pashishe kuasabu kabidi Sibma. Bimenga bikuabu bivuabu base, kubinyikabu mena mapiamapia.
39Ndelanganyi ya Makire, muana wa Menashe, kutshimuna bena Amore, kubanyenga ditunga dia Ngilaade. 40Ke Moshe kubapesha ditunga edi bua basemu. 41Ndelanganyi ya Yayire, muana mukuabu wa Menashe, kunyenga misoku mikuabu ya bena Amore, kuyinyikabu ne: “Misoku ya Yayire.” 42Pashishe Noba kunyenga tshimenga tshia bena Kenate, ne misoku yonsu ivua pabuipi natshi. Kuinyikaye tshimenga etshi dina diende dia Noba.

Dibadika 33
Luendu lua bena Izrayele
1Bena Izrayele bamane kupatuka mu Ejipitu, kulondabu Moshe ne Arone, benda bikisha miaba mishilangane. 2Maweja-Nangila uvua muambile Moshe bua kufundaye miaba yonsu ivuabu ne bua kuikisha mu luendu luabu. Miaba ayi idi nunku:
3Mu matuku dikumi ne atanu a ngondu wa kumpala, bena Izrayele bamane kuenza tshibilu tshia Dipita dia Maweja-Nangila musangu wa kumpala, kumukabu mu Ramsese, muvuabu basue, bena Ejipitu babatangile. 4Ke bena Ejipitu kushisha kujika bitalu bia bamuanabute babu, bavua Maweja-Nangila mushipe bonsu. Ke muvua Maweja-Nangila muleje bukole buende kudi mvidie ya bena Ejipitu nanku. 5Bena Izrayele bumuka mu Ramsese, kuyabu ku Sukote. 6Bumuka mu Sukote, kufikabu ku Etame, ku muelelu wa tshipela. 7Bumuka mu Etame, kupinganabu ku Pi-Ahirote, mutangilangane ne Baale-Sefone. Kuasabu mitanda yabu kuinshi kua Migdole. 8Bumuka mu Pi-Ahirote, kusabukabu mayi manene, kufikabu mu tshipela. Kuendabu matuku asatu mu tshipela atshi tshia Etame, kufikabu ku Mara. 9Bumuka mu Mara, kuyabu kuasa ku Elima. Muaba awu uvua mpokolu ya mayi dikumi ne ibidi, ne mabue a ngaji makumi muanda mutekete. 10Bumuka mu Elima, kuyabu kuasa pabuipi ne Mayi manene makunze. 11Bumuka ku Mayi manene makunze, kuyabu mu tshipela tshia Sine. 12Bumuka mu tshipela tshia Sine, kuyabu ku Dofka. 13Bumuka ku Dofka, kuyabu ku Alushe. 14Bumuka mu Alushe, kuyabu ku Refidime, muaba uvuabu kabayi mua kupeta mayi a kunua to.
15Bumuka mu Refidime, kuyabu mu tshipela tshia Sinayi. 16Bumuka mu tshipela, kuyabu ku Kibrote-Taawa. 17Bumuka mu Kibrote-Taawa, kuyabu ku Asherote. 18Bumuka mu Asherote, kuyabu ku Ritma. 19Bumuka mu Ritma, kuyabu ku Rimone-Perese. 20Bumuka mu Rimone-Perese, kuyabu ku Libna. 21Bumuka mu Libna, kuyabu ku Risha. 22Bumuka mu Risha, kuyabu ku Kehelata. 23Bumuka mu Kehelata, kuyabu ku mukuna wa Shefere. 24Bumuka ku mukuna wa Shefere, kuyabu ku Arada. 25Bumuka ku Arada, kuyabu ku Makelote. 26Bumuka ku Makelote, kuyabu ku Tahate. 27Bumuka mu Tahate, kuyabu ku Tera. 28Bumuka mu Tera, kuyabu ku Mitka. 29Bumuka mu Mitka, kuyabu ku Ashemona. 30Bumuka ku Ashemona, kuyabu ku Mosherote. 31Bumuka ku Mosherote, kuyabu ku Bene-Yakane. 32Bumuka ku Bene-Yakane, kuyabu ku Ore-Ngidngade. 33Bumuka mu Ore-Ngidngade, kuyabu ku Yotbata. 34Bumuka mu Yotbata, kuyabu ku Abrona. 35Bumuka mu Abrona, kuyabu ku Eshiyone-Ngebere. 36Bumuka mu Eshiyone-Ngebere, kuyabu ku Kadeshe mu tshipela tshia Tsine. 37Bumuka mu Kadeshe, kuyabu ku mukuna wa Ore, pabuipi ne mikalu ya bena Edome.
38Mutuangaji Arone kubanda ku mukuna wa Ore, bu muvua Maweja-Nangila muambe. Kufuilayemu dituku dia kumpala dia ngondu muitanu, bena Izrayele bamane kukumbaja bidimu makumi anayi katshia bumuka mu Ejipitu. 39Arone uvua ne bidimu lukamu makumi abidi ne bisatu, pafuilaye ku mukuna wa Ore. 40Tshikondu atshi, Arade, mukalenga wa bena Kenaane, uvua musombe mu tshitupa tshia kuinshi tshia ditunga, kumvuaye lumu lua difika dia bena Izrayele.
41Bena Izrayele bumuka ku mukuna wa Ore, kuyabu ku Salmona. 42Bumuka mu Salmona, kuyabu ku Punone. 43Bumuka mu Punone, kuyabu ku Obote. 44Bumuka mu Obote, kuyabu ku Ye-Abarime, ku mikalu ya bena Mowabe. 45Bumuka mu Ye-Abarime, kuyabu ku Dibone-Ngade. 46Bumuka mu Dibone-Ngade, kuyabu ku Almone-Diblatayime. 47Bumuka mu Almone-Diblatayime, kuyabu ku mikuna ya Abarime, ivua mitangilangane ne mukuna wa Nebo. 48Bumuka mu mikuna ya Abarime, kuyabu mu mpata ya Mowabe, pabuipi ne musulu wa Yardene, mitangilangane ne Yeriko. 49Kuasabu mitanda yabu mu mpata ya Mowabe, pabuipi ne musulu wa Yardene, pankatshi pa Bete-Yeshimote ne Abele-Shitime.
Bena Izrayele badi babanyangana buloba bua Kenaane
50Mu mpata ya Mowabe, pabuipi ne musulu wa Yardene, mitangilangane ne Yeriko, Maweja-Nangila kuambila Moshe 51bua kumanyisha bena Izrayele ne:
— Panuikala bamane kusabuka musulu wa Yardene, bafike mu ditunga dia Kenaane, 52nuipate bena ditunga adi bonsu. Nunyange mpingu yonsu, idi ileja mvidie yabu, nansha bayisonge mu mabue, nansha bayifule ne tshiamu. Nunyangakaje kabidi miaba yabu yonsu idibu batendelela. 53Nukuate ditunga diabu, nusombemu. Ditunga nedishale dienu, bualu ndi mumane kunupeshadi. 54Bua nuenu kuabanyangana ditunga edi, nutshinke muaba udibu mua kuasa kudi bisamba bienu ne meku enu. Diku dionsu, nedipete muaba, bilondeshile bungi ba bantu badimu. Bantu banyishe muaba udibu babapesha, bilondeshile munuikala batshinke. 55Panudi kanuyi bipate bena ditunga bonsu, badi bashale nebanukengeshe bikole, bu mudi misona itua mu disu, nansha bu mudi dieba ditua mu nyima. Pashishe nebanukengeshe mu ditunga dinudi nuya kusomba. 56Diba adi, meme Maweja-Nangila nennukengeshe nuenu bena Izrayele, bu mumvua musue kukengesha bena Kenaane.

Dibadika 34
Mikalu ya ditunga dia Kenaane
1Maweja-Nangila kuambila Moshe 2bua kumanyisha bena Izrayele ne:
— Panuafika mu ditunga dia Kenaane, dindi mumane kunupesha, mikalu yadi idi mushindu ewu:
3“Kuinshi kua ditunga, mukalu wenu newikale tshipela tshia Tsine, ne ditunga dia bena Edome. Ku luseke ludi diba dipatukila mukalu wenu neubange kuinshi menemene kua Mayi manene a luepu. 4Mukalu awu udi upitshila kuinshi kua mukuna wa Akrabime, too ne mu tshipela tshia Tsine, bua kufika kuinshi kua Kadeshe-Barneya, pashishe upitshila ku Ashare-Adare ne ku Ashimone. 5Pashishe mukalu wenu neubende mu Ashimone, bua kufika ku musulu wa mu Ejipitu, ushiki la ku Mayi manene a pankatshi pa matunga.
6“Ku luseke ludi diba dibuelela, mukalu wenu newikale Mayi manene a pankatshi pa matunga.
7“Ku mutu kua ditunga dia Kenaane, mukalu wa ditunga dienu newikale pankatshi pa Mayi manene a pankatshi pa matunga, ne mukuna wa Ore. 8Mukalu awu udi umuka ku mukuna wa Ore, upitshila ku Lebo-Amate ne ku Sedade. 9Pashishe mukalu awu udi upitshila ku Zifrone, ushikidila mu Ashare-Enane. Ke mukalu wenu wa ku mutu wa ditunga.
10“Ku luseke ludi diba dipatukila, mukalu wa ditunga dienu wikale utuadija ku Ashare-Enane, uya ku Shefame. 11Mukalu ewu neutungunuke too ne ku Ribla, luseke ludi diba dipatukila lua Ayine. Pashishe mukalu awu neuye kumpala ufika ku bibandabanda bidi luseke ludi diba dipatukila lua dijiba dia Ngenesarete, 12too ne ku musulu wa Yardene, bua kushikidila ku Mayi manene a luepu.
“Ke muikala mikalu ya ditunga dienu nanku.”
13Moshe kuambila bena Izrayele mikenji eyi. Pashishe kubambilaye kabidi ne:
— Ditunga edi ke didi Maweja-Nangila muambe bua tutshinke, tuabanyine bisamba tshitema bia bena Izrayele, ne tshitupa tshia tshisamba tshia bena Menashe. 14Bualu bena diku dia Rubene ne dia Ngade, ne tshia bibidi tshimue tshia tshisamba tshia bena Menashe, bakadi bamane kupeta wabu muaba. 15Bisamba ebi bibidi ne tshitupa, nebisombe dishiya dia musulu wa Yardene, luseke luawu ludi diba dipatukila, batangilangane ne Yeriko.
Badi babanyina bisamba ditunga
16Maweja-Nangila kuambila Moshe ne:
17— Mutuangaji Elazare ne Yoshuwa, muana wa Nune, nebabanyine bantu ditunga edi. 18Kadi bua kubapepejila mudimu ewu, ubapeshe mfumu umue ku tshisamba tshionsu, 19bilondangane mushindu ewu:
Kalebe, muana wa Yefune, wa mu tshisamba tshia bena Yuda;
20Yemuyele, muana wa Amikude, wa mu tshisamba tshia bena Shimeyone;
21Elidade, muana wa Kislone, wa mu tshisamba tshia bena Binyamine;
22Buki, muana wa Yogli, wa mu tshisamba tshia bena Dane;
23Aniyele, muana wa Efode, wa mu tshisamba tshia bena Menashe, muana wa Yozefe; 24Kemuyele, muana wa Shiftane, wa mu tshisamba tshia bena Efrayime, muana wa Yozefe;
25Elishafane, muana wa Pamake, wa mu tshisamba tshia bena Zebulone;
26Paltiyele, muana wa Azane, wa mu tshisamba tshia bena Isakare;
27Ahihude, muana wa Shelomi, wa mu tshisamba tshia bena Ashere;
28Pedahele, muana wa Amikude, wa mu tshisamba tshia bena Naftali.
29Bantu aba, ke bavua Maweja-Nangila musungule bua kuabanyinabu bena Izrayele ditunga dia Kenaane.

Dibadika 35
Bimenga bia bena Levi
1Maweja-Nangila kuyukila ne Moshe mu mpata ya Mowabe, mitangilangane ne Yeriko, ivua pabuipi ne Yardene. Kumuambilaye ne:
2— Wambile bena Izrayele, basungule mu buloba buabu bimenga, ne miaba ya kudishila bimuna biabu, babipeshe bena Levi. 3Bimenga abi bishale bia bena Levi, bua basemu. Bapete kabidi pabuipi nabi mpata ya kudishila bimuna biabu, ne nyama mikuabu idibu mua kupeta. 4-5Mpata ya kudishila bimuna ayi, ikale bunene bua metre nkama itanu kumukila ku bimana bia bimenga biabu, ku nseke yonsu inayi, luseke ludi diba dipatukila, luseke lua kuinshi kua ditunga, luseke ludi diba dibuelela, ne luseke lua ku mutu kua ditunga. Nanku muaba wabu newikale wa metre tshinunu ku nseke yonsu, tshimenga tshikale pankatshi. 6Upeshe bena Levi bimenga bisambombu bia kunyemenabu. Muaba awu, ke udibu mua kunyemena kudi muntu yonsu udi ushipangana mu mpukapuka, kayi mumanye. Usakidile kabidi bimenga bikuabu makumi anayi ne bibidi. 7Bimenga abi bionsu bisanga nebikale makumi anayi ne muanda mukulu, kabidi ne mpata idi pabuipi nabi ya kudishila bimuna. 8Tshisamba tshionsu, netshipeshe bena Levi bungi bua bimenga, bilondeshile bunene bua buloba buatshi. Pikala bantu ba bungi, nebafile bimenga bia bungi. Pikalabu bakese, nebafile bimenga bikese.
Bimenga bia kunyemena
9Maweja-Nangila kuambila Moshe 10bua kumanyisha bena Izrayele ne:
— Panuikala bamane kusabuka musulu wa Yardene, bafike mu ditunga dia Kenaane, 11nusungule bimenga bikuabu bidi muntu mua kunyemena, pikalaye mushipangane mu mpukapuka. 12Mushipianganyi neanyemene mu tshimenga atshi, bua kabamusombuedi, too ne pamulumbuluishabu kudi bena Izrayele. 13Nanku bimenga bia kunyemena nebikale bisambombu: 14bisatu luseke ludi diba dipatukila lua Yardene, bisatu bikuabu mu ditunga dia Kenaane. 15Muntu yonsu, muena Izrayele nansha muenyi, udi musombe mu bena Izrayele, udi mushipe muntu mu mpukapuka, udi mua kunyemena mu tshimenga tshimue tshia ku bimenga ebi bisambombu.
16-18“Pikalabu bashipe muntu ne tshiamu, nansha ne dibue nansha ne mutshi bidi mua kushipa muntu, mushipianganyi awu mmuena tshibawu. Nebamushipe pende. 19Nanku muntu udibu bateka bua kumusombuela, papetaye mushipianganyi awu, amushipe pende. 20Pikala mushipianganyi musakile muntu ne muoyi wa lukinu, mumuase tshintu ne muoyi mubi, 21nansha mumushipe ku mituutu, mushipianganyi awu mmuena tshibawu. Pamupetabu kudi musombuedianganyi, neamushipe pende.
22“Kadi pikala muntu musakile mukuabu, mumuase tshintu mu mpukapuka, kayi ne muoyi mubi, mumushipe, 23nansha pikalaye mumushipe ne dibue mu mpukapuka, kayi musue kumuenzela bibi, kayi ne lukinu, 24bena Izrayele nebakose tshilumbu etshi bimpe, bilondeshile mikenji idi itangila muntu udi ushipangana mu mpukapuka, ne musombuedianganyi wende. 25Bena Izrayele nebasungidile muntu udi mushipangane mu mpukapuka awu. Nebamusokoke mu tshimenga tshia kunyemena, bua musombuedianganyi kamushipi to.
“Mushipianganyi awu, neashale mu tshimenga atshi, too ne pafua mutuangaji munene uvuabu bajidile ne manyi a tshijila. 26Kadi pikala mushipianganyi awu mupatuke mu thimenga tshia kunyemena, 27musombuedianganyi mumupete, udi mua kumushipa. Kakuena tshilumbu to. 28Nanku muntu yonsu udi ushipangana mu mpukapuka, asombe anu mu tshimenga tshia kunyemena, too ne pafua mutuangaji munene. Pashishe mutuangaji mumane kufua, neapingane kuabu.
29“Nulame mikenji eyi kashidi, miaba yonsu inudi nusomba.
30“Bua kufundila mushipianganyi tshibawu tshia lufu, anu pikalabu bajadike tshilumbu atshi kudi bantu ba bungi, kadi ki nkudi muntu umue to. 31Kanuangatshi makuta bua kubingisha mushipianganyi, muena tshibawu tshia lufu. Udi anu ne bua kufua. 32Kanuangatshi makuta bua kunyemesha mushipianganyi mu tshimenga tshia kunyemena, kumupingaja pashishe kuabu, mutuangaji munene kayi muanji kufua to!
33“Kanunyangakaji ditunga dinudi basombe to. Numanye ne: mushipianganyi udi unyanga ditunga. Nanku padibu bashipa muntu mu ditunga, bua kumusha mikiya idi mikuate ditunga, amu bobu bashipe mushipianganyi awu. 34Nudimuke. Kanuena mua kupisha ditunga dinudi nusomba mikiya to, bualu meme muine nensombe munkatshi muenu. Eyowa, meme Maweja-Nangila, ndi nsomba munkatshi muenu.”

Dibadika 36
Dibaka dia bakaji badi mua kupiana
1Bamfumu ba ku ndelanganyi ya Yozefe ba mu diku dia Ngilaade, muana wa Makire, uvua kabidi muikulu wa Menashe, kuya kudi Moshe ne bamfumu bakuabu ba bisamba bia bena Izrayele. 2Kubambilabu ne:
— Maweja-Nangila uvua muambile Moshe bua atshinke ditunga dia Kenaane, adiabanyine bisamba bionsu bia bena Izrayele. Uvua mumuambile kabidi bua buloba bua muanetu Selofade, babupiane kudi bana bende ba bakaji. 3Pikala muntu mulume wa tshisamba tshikuabu musele bana abu, nebumushe tshitupa tshia buloba buetu bua kubusangisha ne buloba bua tshisamba tshiabu tshipiatshipia. Nanku muaba uvuabu batshinke bua kutupesha neukepele. 4Kabidi tshidimu tshia disanka dinene, tshitupa tshia buloba buetu atshi, netshiumuke kutudi kashidi, tshishale tshia tshisamba tshiabu tshipiatshipia.
5Moshe kumanyisha bena Izrayele bivua Maweja-Nangila mumuambile ne:
— Ndelanganyi ya Yozefe idi yamba bualu bulelela. 6Nanku Maweja-Nangila udi wamba ne: Badi mua kusela bana ba bakaji ba Selofade kudi muntu yonsu. Kadi mulume awu ikale anu wa mu diku dia batatuabu. 7Maloba a bena Izrayele, kabena mua kuangata lelu kudi bena tshisamba kampande, maloba kudi bena tshisamba tshikuabu nansha. Muena Izrayele yonsu neasombe amu mu tshitupa tshia buloba tshia tshisamba tshiabu. 8Nanku pikala mukaji ne wende muaba wa bupianyi mu tshisamba tshiabu, nebamusele anu kudi mulume wa mu tshisamba tshia batatuende atshi. Tshisamba tshionsu tshia bena Izrayele netshilame buloba buvuabu bapete kudi bankambua babu. 9Maloba a bena Izrayele kabena mua kuangata tshiangatangata to. Tshisamba tshionsu tshia bena Izrayele netshilame buloba buabu bimpe.
10Bana ba bakaji ba Selofade kuitaba diyi dia Maweja-Nangila divuaye muambile Moshe. 11Kuselabu Mala, Tirsa, Ogla, Milka ne Nowa kudi bana ba batatuabu bakuabu, 12nanku kudi bantu ba ku ndelanganyi ya Menashe, muana wa Yozefe. Ke muvua maloba avuabu bapiane ashale mu tshisamba tshia tatuabu.
13Mikenji eyi, ke ivua Maweja-Nangila muambile Moshe bua kumanyisha bena Izrayele, bavua mu mpata ya Mowabe, dishiya dia musulu wa Yardene, mitangilangane ne Yeriko.
