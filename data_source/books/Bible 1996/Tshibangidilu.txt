Tshibangidilu 1
KU MBANGILU
Mvidi Mukulu udi ufuka bintu ne bantu
1Dituku dia kumpala Mvidi Mukulu kufuka diulu ne buloba.
2Pa buloba pavua tshianana kapayi tshintu, anu midima miaba yonsu. Mueyelu wa Mvidi Mukulu ke uvua unyunguluka pa mayi. 3Mvidi Mukulu kuamba ne: “Butoke buenzeke!” Butoke kuenzekabu. 4Mvidi Mukulu kumona ne butoke budi buimpe, kupandukaye butoke ne midima. 5Kuinyikaye butoke ne: “Mmunya,” midima ne: “Mbutuku.”
6Dituku dibidi Mvidi Mukulu kuamba ne: “Tshibuashibuashi tshienzeke munkatshi mua mayi, bua kupandulula mayi adi muinshi ne adi mulu!” 7Mvidi Mukulu kufuka tshibuashibuashi bua kupandulula mayi adi muinshi ne adi mulu. Kuenzekabi nanku. 8Kuinyikaye tshibuashibuashi ne: “Ndiulu”.
9Dituku disatu Mvidi Mukulu kuamba ne: “Mayi onsu adi muinshi mua tshibuashibuashi adisange muaba umue, buloba bume bumueneke.” Kuenzekabi nanku. 10Mvidi Mukulu kuinyika muaba mume ne: “Mbuloba,” mayi avua madisange ne: “Mmayi manene.” Mvidi Mukulu kumona ne bionsu bidi bimpe. 11Mvidi Mukulu kuamba ne: “Bikunyibua bitoloke pa buloba, bisosa bidi biela nzeba ne mitshi idi ikuama bimuma bia mishindu yonsu.” 12-13Pa buloba kutoloka bisosa bidi biela nzeba ne mitshi idi ikuama bimuma bia mishindu yonsu. Kuenzekabi nanku. Mvidi Mukulu kumona ne bionsu bidi bimpe.
14Dituku dinayi Mvidi Mukulu kuamba ne: “Mulu muikale bimunyi bua kuleja dishilangana dia munya ne butuku. Bimunyi abi bikale bimanyinu bia matuku, bidimu ne bikondu bia bibilu, 15bikale kabidi bitokesha pa buloba bujima.” Kuenzabi nanku. 16Mvidi Mukulu kufuka bimunyi binene bibidi: diba bua kutokesha mu munya, ngondu bua kukenkesha butuku. Kufukaye mitotu kabidi. 17Mvidi Mukulu kubiteka mu tshibuashibuashi bua bitokeshe pa buloba, 18diba ditokesha mu munya, ngondu ukenkesha butuku. 19Kumonaye ne: bionsu bidi bimpe.
20Dituku ditanu Mvidi Mukulu kuamba ne: “Mu mayi muikale minyinyi mishilangane, kabidi nyunyi ibuke mulu mu tshibuashibuashi!” 21Mvidi Mukulu kufuka minyinyi minene ne mikese idi yenda mu mayi ya mishindu ne mishindu, ne nyunyi yonsu idi ibuka mulu ya mishindu mishilangane. Kumonaye ne bionsu bidi bimpe. 22Mvidi Mukulu kubiela lupemba, wamba ne: 23“Nuluangane, nuwuje mayi manene, nyunyi ivulangane pa buloba bujima.”
24Dituku disambombu Mvidi Mukulu kuamba ne: “Pa buloba pikale nyama ya mishindu yonsu: bilandadi, nyama ya ditu ne bimuna.” Kuenzekabi nanku. 25Mvidi Mukulu kufuka nyama ya pa buloba ya mishindu yonsu, bimuna ne bilandadi bia mishindu mishilangane. Kumonaye ne bionsu bidi bimpe.
26Mvidi Mukulu kuamba ne: “Tufuke muntu mufuanangane netu, bua ikale mfumu wa minyinyi ya mu mayi, nyunyi ya mulu, bimuna, bilandadi ne bintu bionsu bidi pa buloba.”
27Mvidi Mukulu kufuka bantu,
bafuane Mvidi Mukulu mene.
Kubafukaye mulume ne mukaji.
28Kubelaye lupemba, wamba ne: “Tantayi, nulelangane, nuvulangane buloba bujima. Nubukokeshe, nuikale bamfumu ba minyinyi ya mu mayi, nyunyi ya mulu, bimuna, bilandadi ne bionsu bidi pa buloba.” 29Mvidi Mukulu kubambila ne: “Mbanupeshi midioku yonsu ya pa buloba idi ne ntete, ne mitshi yonsu idi ikuama bimuma, bikale biakudia bienu. 30Kadi nyama yonsu, nyunyi ya mulu ne bilandadi, mbayipeshi bidimenena, bikale biakudia biayi.” Kuenzekabi nanku. 31Mvidi Mukulu kukenketa bintu bionsu bivuaye mufuke, kumonaye ne: bidi bimpe bitambe.

Tshibangidilu 2
1Ke muvua Mvidi Mukulu mujikije diulu, buloba ne bintu bionsu bidipu. 2Mvidi Mukulu mumane kujikija mudimu uvuaye muenze, kuikishaye dituku dia muanda muteketa. 3Dituku dia muanda muteketa kushala diende dia tshijila, bualu ndituku divuaye muikishe kunyima kua midimu yende ya Mufuki. 4Ke muvua Mvidi Mukulu mujikije mudimu wa kufuka diulu ne buloba nanku.
Lupangu lua Edene
Dituku divua Maweja-Nangila Mvidi Mukulu mufuke diulu ne buloba, 5mitshi ne bisosa kabivua bianji kutoloka to. Bualu Maweja-Nangila Mvidi Mukulu kavua muanji kulokesha mvula, kabidi muntu kavuapu bua kudima buloba. 6Mayi avua apatuka munda mua buloba ke avua abupesha tshitalela.
7Maweja-Nangila Mvidi Mukulu kuangata dima, kufuka nadi mulume, kumuela mueyelu wa muoyi mu mimpempe ya diulu, mulume kushala tshifukibua tshidi tshienda ne muoyi. 8Maweja-Nangila Mvidi Mukulu kuenza lupangu mu ditunga dia Edene luseke ludi diba dipatukila, kutekamu muntu uvuaye mufuke awu. 9Maweja-Nangila Mvidi Mukulu kumenesha mitshi ya mishindu yonsu pa buloba, mitshi milenga kumona ne mesu, mimpe kudia mukana. Munkatshi mua lupangu muvua mutshi wa muoyi ne mutshi wa kujingulula malu mimpe ne mabi.
10Musulu wa mayi kupatuka mu Edene bua kufila tshitalela mu lupangu. Musulu awu uvua mupanduluke misapa inayi. 11Dina dia musapa wa kumpala didi Pishona; wowu udi munyingulule ditunga dijima dia Avila. Muaba awu mudi mpawungi, 12mpawungi muimpe mutambe, kamonya ka dipembu ka mbdeliyume ne mabue a mushinga mukole a onikse kabidi. 13Dina dia musapa muibidi didi Ngishone; wowu udi munyungulule ditunga dia Kushe. 14Musapa muisatu ke Tigre; wowu udi upita ku luseke ludi diba dipatukila lua tshimenga tshia Ashure. Musapa muinayi ke Perate.
15Maweja-Nangila Mvidi Mukulu kuteka muntu mu lupangu lua Edene bua kudimamu ne kulama bintu bionsu bivuamu. 16Maweja-Nangila Mvidi Mukulu kuelela muntu mukenji ne: “Udi mua kudia bimuma bia mitshi yonsu idi mu lupangu. 17Kadi kuena mua kudia bimuma bia mutshi wa kujingulula malu mempe ne malu mabi. Dituku divuadia bimuma bia mutshi awu, tshiebe ndufu.”
18Maweja-Nangila Mvidi Mukulu kuamba ne: “Ki mbimpe bua mulume ikale nkayende nansha. Ndi musue kumuenzela mukuende wa bu yeye udi mua kumuambuluisha.” 19Maweja-Nangila Mvidi Mukulu kuangata dima, kuenza nadi nyama yonsu ya pa buloba ne nyunyi yonsu ya mulu. Kuyifilaye kudi muntu bua amone mudi muntu uyinyika mena. Nyama yonsu uvua witaba dina divua muntu umuinyika. 20Muntu kuinyika nyama yonsu ne nyunyi yonsu ya mulu mena. Kadi ku luende luseke, kavua mupete mukuende wa bu yeye uvua mua kumuambuluisha. 21Nanku Maweja-Nangila Mvidi Mukulu kuladika muntu mulume tulu tukole. Kulamunaye lubala lumue mu lubadi luende, kupingajapu munyinyi. 22Maweja-Nangila kuangata lubala luvuaye mulamune alu, kuenza nalu mukaji, kumupesha mulume. 23Mulume umona mukaji, kuelaye diyi dikole wamba ne:
“Mpindiewu mbapetshi wa ku meme,
munyinyi wa ku munyinyi wanyi,
mufuba wa ku mifuba yanyi.
Nebamubikile ne: ‘Mmukaji’,
bualu mmufumine kudi mulume.”
24Ke padi mulume ushiya tatuende ne mamuende, ulamata mukajende, bua bonsu babidi bikale anu muntu umue.
25Bonsu babidi mulume ne mukaji bavua butaka, kadi kabayi bafua bundu.

Tshibangidilu 3
Badi bipata bantu mu lupangu
1Nyoka uvua mudimuke mupite nyama yonsu ivua Maweja-Nangila Mvidi Mukulu mufuke. Nyoka kukonka mukaji ne:
— Mbulelela menemene Mvidi Mukulu mmunukandike ne: kanudi bimuma bia mitshi yonsu idi mu lupangu anyi?
2Mukaji kuandamuna ne:
— Tudi mua kudia bimuma bia mitshi yonsu idi mu lupangu. 3Kadi bua bimuma bia mutshi udi munkatshi mua lupangu, Mvidi Mukulu mmutukandike ne: kanudi, kanulengi bua kanuvu kufua.
4Nyoka kubenga wamba ne:
— To, kanuena nufua nansha. 5Mvidi Mukulu mmumanye ne: dituku dinuadia bimuma abi, mesu enu neatabale, mifuanangane nende, nujingulule malu mimpe ne mabi.
6Mukaji umona ne: mutshi uvua muimpe kumona, bimuma biawu bimpe bua kudia, bifuana kupa muntu lungenyi, kupolaye tshimuma, kudia. Tshikuabu kupeshaye bayende, awu pende kudia. 7Pashishe mesu abu bonsu babidi kutabala. Kujingululabu ne: tudi butaka. Kukuatakajabu mabeji a mutshi wa tshinyi bua kuvuala bu bilamba.
8Dilolu kumvuabu Maweja-Nangila Mvidi Mukulu wendakana mu lupangu, mulume ne mukaji kubutama munkatshi mua mitshi ivua mu lupangu. 9Maweja-Nangila Mvidi Mukulu kubikila mulume, kumukonka ne:
— Udi penyi?
10Mulume kuandamuna ne:
— Pangumvu mikuma yebe mu lupangu, buowa kungenza, meme kubutama, bualu ndi butaka.
11Maweja-Nangila Mvidi Mukulu kumukonka kabidi ne:
— Wakujinguluidi ne udi butaka nnganyi? Udi mumane kudia tshimuma tshia mutshi umvua mukukandike anyi?
12Mulume kuandamuna ne:
— Anu mukaji uuvua mumpeshe ke udi muntuadile tshimuma, meme panyi kutshidia.
13Maweja-Nangila Mvidi Mukulu kuebeja mukaji ne:
— Tshiwenzedi nanku ntshinyi?
Mukaji kuandamuna ne:
— Nyoka mmundinge, meme panyi kudia tshimuma.
14Maweja-Nangila Mvidi Mukulu umvua nanku, kuambilaye nyoka ne:
— Wewe newenji nenku, ndi nkutshipa.
Ku nyama yonsu anu wewe
newikale ukoka difu panshi,
kabidi neudie buloba
matuku onsu audi ne muoyi.
15Nenteke lukuna pankatshi pebe ne mukaji,
pankatshi pa ndelanganyi yebe ne yende.
Kabidi muana wa ku ndelanganyi ya mukaji neaboze mutu webe,
wewe pebe neumusume ku tshikankanya.
16Maweja-Nangila Mvidi Mukulu kuambila mukaji ne:
— Pawimita difu nenkuvudijile makenga.
Neulele bana anu mu dikenga.
Kabidi, newikale utuma mwoyi webe anu kudi bayebe, yeye neikale mfumuebe.
17Pashishe Maweja-Nangila Mvidi Mukulu kuambila mulume ne:
— Bua pawitabi diyi dia mukajebe,
wewe kudia tshimuma tshimvua mukukandike,
ndi ntshipa buloba bua tshilema tshiuvua muenze.
Tshiakudia tshiebe neutshipete
anu pawenza mudimu mukole
matuku onsu audi ne muoyi pa buloba.
18Buloba nebukumenene
meba ne mingonga.
Neudie bisekiseki bia mu lupangu.
19Neupete tshiakudia tshiebe
anu ku tshisululu tshia mu mpala muebe,
too ne pawapingana mu buloba
bundi mukufuke nabu.
Udi lupuishi,
newandamuke kabidi lupuishi.
20Mulume kuinyika mukajende dina ne: Eva. Mmumue ne: “Mua-bana”, bualu yeye udi mamu wa bonsu badi ne muoyi. 21Maweja-Nangila Mvidi Mukulu kuenzela mulume ne mukajende bilamba bia biseba bia nyama, kubavuadika. 22Pashishe Maweja-Nangila Mvidi Mukulu kuamba ne: “Monayi, muntu wenji bu umue wa ku tuetu, watufuanyi ku dijingulula dia malu mimpe ne mabi. Mbimpe kumukandika bua kuolodi tshianza tshiende ku mutshi wa muoyi. Yeye mupole tshimuma, mutshidie neashale ne muoyi kashidi.” 23Maweja-Nangila Mvidi Mukulu kuipata muntu mu lupangu lua Edene bua aye kudima buloba, bualu buloba ke buvuaye mumufuke nabu. 24Maweja-Nangila Mvidi Mukulu mumane kuipata muntu mu lupangu lua Edene, kutekaye Bakerubine mu lupangu amu ne muela utema kapia. Bavua bimane ku tshibuelelu tshia lupangu luseke ludi diba dipatukila, bakandika bua muntu kafiki muaba uvua njila wa ku mutshi wa muoyi.

Tshibangidilu 4
Kayine ne Ebele
1Adame kubuelela mukajende Eva mu nzubu. Awu kuimita difu, kulelaye Kayine. Eva kusanka bikole wamba ne: “Ndi mufuke muana wa balume ku bukole bua Maweja-Nangila.” 2Pashishe kulelaye kabidi Ebele muakunyi wa Kayine. Ebele uvua mulami wa mikoku, Kayine uvua tshidime. 3Matuku a kunowa akumbana, Kayine kulambula Maweja-Nangila biakudia bia mu madimi ende. 4Ebele pende kumulambula banabute ba mikoku mimpe ya mafuta. Maweja-Nangila kuanyisha milambu ya Ebele, 5kubenga ya Kayine. Nanku, Kayine kupeta tshiji tshikole, kufika munda. 6Maweja-Nangila kumukonka ne:
— Tshiji ntshia tshinyi? Udi mufike munda bua tshinyi? 7Bu wewe muenze bimpe, uvua ne bua kuikala ne disanka. Kadi paudi kuyi wenza bimpe, bubi budi bukuimanyine ku tshibi; kadi ukebe mua kubutshimuna.
8Kayine umvua nanku, kuambila muanabu Ebele ne:
— Tuye kuendakana.
Bafika mu budimi, Kayine kukuata muanabu Ebele kumushipa.
9Maweja-Nangila kukonka Kayine ne:
— Muanenu Ebele udi penyi?
Kayine kuandamuna ne:
— Tshiena mumanye. Meme ndi mulami wa muanetu anyi?
10Maweja-Nangila kuebeja ne:
— Udi muenze nanku bua tshinyi? Muadi wa mashi a muanenu wafiki kundi ufumina pa buloba. 11Mpindiewu udi ne mulawu pa buloba buvua bumatshile mashi a muanenu uuvua mushipe. 12Wewe newikale udima, kadi buloba kubuyi butoloka bintu bia nsongu. Newikale muendakanyi pa buloba, kuyi ne muaba wa kusomba.
13Kayine kuambila Maweja-Nangila ne:
— Dinyoka diudi mumpe ndipite bukole. 14Lelu udi ungipata pa buloba. Ndi nya kusomba mutantshi mule nebe. Nenshale muendakanyi. Muntu yonsu ungasangila nende neanshipe.
15Maweja-Nangila kumuandamuna ne:
— Muntu kena ukushipa to. Muntu wakenzela bibi, nebamusombuele misangu muanda mutekete. Maweja-Nangila kuteka tshimanyinu pambidi pa Kayine bua muntu yonsu wasangila nende kamuenzedi bibi to. 16Kayine kumuka muaba uvua Maweja-Nangila, kuya kusomba mu ditunga dia Node luseke ludi diba dipatukila lua Edene.
Ndelanganyi ya Kayine
17Kayine kubuelela mukajende mu nzubu. Awu kuimita difu, kulela muana, dina diende Enoke. Kayine kuasa tshimenga, kutshinyika dina dia muanende Enoke. 18Enoke kulela Irade. Irade kulela Meyuyayele. Meyuyayele kulela Metushayele. Metushayele kulela Lemeke.
19Lemeke kusela bakaji babidi: dina dia mukalenga muadi divua Ada, dia mutu wa lubanza divua Sila.
20Ada kulela Yabale. Yabale ke nkambua wa badi basomba mu nzubu ya ntenta bikale ne bimuna. 21Dina dia muanabu ne Yabale divua Yubale. Uvua nkambua wa bimbi ba bisanji ne bedi ba nshiba. 22Sila, mukaji muibidi wa Lemeke, uvua mulele Tubale-Kayine. Yeye ke uvua nsenda wa biamu bishilangane bikunze ne bifike. Tubale-Kayine uvua ne muanabu wa bakaji, dina diende Naama.
23Lemeke kuambila bakaji bende ne:
“Ada ne Sila, telejayi diyi dianyi.
Bakaji banyi, umvuayi tshindi nnuambila:
Eyowa ndi nshipa muntu padiye untapa mputa.
Ndi nshipa muana padiye untuuta.
24Eyowa, Kayine nebamusombuele
misangu muanda mutekete.
Kadi Lemeke nebamusombuele
misangu makumi muanda mutekete.”
25Adame ne Eva kulela muana we balume mukuabu. Eva kumuinyika dina dia Shete, wamba ne:
— Mvidi Mukulu wakumpesha muana mukuabu pa muaba wa Ebele uvua Kayine mushipe.
26Shete kulela muana wa balume, kumuinyika dina dia Enoshe. Tshikondu atshi ke tshivua bantu batuadija kutendelela Mvidi Mukulu, batela dina dia Maweja-Nangila.

Tshibangidilu 5
Ndelanganyi ya Adame too ne ku Nowa
1Ke mena a bantu ba ku ndelanganyi ya Adame: Dituku divua Mvidi Mukulu mufuke bantu, wakabafuka bamufuane yeye Mvi-di Mukulu. 2Kubafukaye mulume ne mukaji. Kubelaye lupemba, kubinyika dina dia bantu.
3Adame mumane kukumbaja bidimu lukama ne makumi asatu, kulelaye muana wa balume mufuanangane nende. Kumuinyikaye dina dia Shete. 4Adame mumane kulela Shete, kushalaye kabidi ne muoyi bidimu nkama muanda mukulu. Kulelaye balume ne bakaji. 5Bidimu bia Adame pa buloba bidi nkama tshitema ne makumi asatu. Pashishe kufuaye.
6Shete mumane kukumbaja bidimu lukama ne bitanu, kulelaye Enoshe. 7Kushalaye kabidi ne muoyi bidimu nkama muanda mukulu ne muanda mutekete. Kulelaye balume ne bakaji. 8Bidimu bia Shete bidi nkama tshitema dikumi ne bibidi. Pashishe kufuaye.
9Enoshe mumane kukumbaja bidimu makumi tshitema, kulelaye Kenaane. 10Kushalaye kabidi ne muoyi bidimu nkama muanda mukulu dikumi ne bitanu. Kulelaye balume ne bakaji. 11Bidimu bia Enoshe bidi nkama tshitema ne bitanu. Pashishe kufuaye.
12Kenaane mumane kukumbaja bidimu makumi muanda mutekete, kulelaye Malaleyele. 13Kushalaye kabidi ne muoyi bidimu nkama muanda mukulu ne makumi anayi. Kulelaye balume ne bakaji. 14Bidimu bia Kenaane bidi nkama tshitema ne dikumi. Pashishe kufuaye.
15Malaleyele mumane kukumbaja bidimu makumi asambombu ne bitanu, kulelaye Yerede. 16Kushalaye kabidi ne muoyi bidimu nkama muanda mukulu ne makumi asatu. Kulelaye balume ne bakaji. 17Bidimu bia Malaleyele bidi nkama muanda mukulu makumi tshitema ne bitanu. Pashishe kufuaye.
18Yerede mumane kukumbaja bidimu lukama makumi asambombu ne bibidi, kulelaye Enoke. 19Kushalaye kabidi ne muoyi bidimu nkama muanda mukulu. Kulelaye balume ne bakaji. 20Bidimu bia Yerede bidi nkama tshitema makumi asambombu ne bibidi. Pashishe kufuaye.
21Enoke mumane kukumbaja bidimu makumi asambombu ne bitanu, kulelaye Metushela. 22Kushalaye kabidi ne muoyi bidimu nkama isatu, witaba Mvidi Mukulu, udisanga nende mu malu onsu. Kulelaye balume ne bakaji. 23Bidimu bia Enoke bidi nkama isatu makumi asambombu ne bitanu. 24Yeye mumane kudisanga ne Mvidi Mukulu nanku, Mvidi Mukulu kumuambula, kuya nende, Enoke kayi umueneka kabidi pa buloba to.
25Metushela mumane kukumbaja bidimu lukama makumi muanda mukulu ne muanda mutekete, kulelaye Lemeke. 26Kushalaye kabidi ne muoyi bidimu nkama muanda mutekete makumi muanda mukulu ne bibidi. Kulelaye balume ne bakaji. 27Bidimu bia Metushela bidi nkama tshitema makumi asambombu ne tshitema. Pashishe kufuaye.
28Lemeke mumane kukumbaja bidimu lukama makumi muanda mukulu ne bibidi, kulelaye muana wa balume. 29Kumuinyikaye ne Nowa, wamba ne:
— Muana ewu neatusambe ku mudimu mukole wetu wa bianza utudi tukuata, bualu Maweja-Nangila uvua mutshipe buloba. 30Lemeke kushala kabidi ne muoyi bidimu nkama itanu makumi tshitema ne bitanu. Kulelaye balume ne bakaji. 31Bidimu bia Lemeke bidi nkama muanda mutekete makumi muanda mutekete ne muanda mutekete. Pashishe kufuaye.
32Nowa mumane kukumbaja bidimu nkama itanu, kulelaye Sheme, Kame ne Yefete.

Tshibangidilu 6
Mvidi Mukulu udi musue kubutula bantu
1Pavua bantu batuadija kuvulangana pa buloba, kulelabu bana ba bakaji. 2Kadi, badi basombele mulu, kumonabu bana ba bakaji ba bantu babalengelela. Kusungulabu munkatshi muabu bakaji bavuabu basue kusela. 3Kadi Maweja-Nangila kuamba ne: “Bua buenzayi bua muntu pa buloba, ndi nkepesha bidimu biende, bishale anu lukama ne makumi abidi, bualu muntu udi anu wa mubidi. Tshiena musue bua Mueyelu wa muoyi undi mumupesha ushale kashidi munda muende.” 4Tshikondu atshi bantu bale ba kafiondu bavua pa buloba. — Bavua bashale kabidi pa buloba pashishe —. Bavua bana ba badi basombele mulu bavuabu balele ne bana ba bakaji ba bantu bavuabu basela. Bantu ba kafiondu aba bavua bilobu bia kalanda musenga ku kale.
5Maweja-Nangila kumona ne buenzayi bua bantu budi buenda buvulangane pa buloba, meji adibu bela matuku onsu adi anu mabi. 6Nanku Maweja-Nangila kunyingalala bua muntu uvuaye mufuke, muteke pa buloba. 7Kubungamaye wamba ne: “Nembutule muntu undi mufuke pa buloba. Nembutule kabidi nyama yonsu minene ne mikese too ne nyunyi yonsu idi ibuka mulu, bualu ndi ne kanyinganyinga bua pandi mubifuke.” 8Kadi Nowa uvua muena diakalenga kudi Maweja-Nangila.
Mvidi Mukulu udi musue kupandisha Nowa
9Ndelanganyi ya Nowa idi nunku: Nowa nkayende munkatshi mua bantu ba tshikondu atshi, uvua muntu muakane, witaba Mvidi Mukulu, udisanga nende mu malu onsu. 10Nowa uvua ne bana ba balume basatu: Sheme, Kame ne Yefete.
11Mvidi Mukulu uvua mumone buenzayi bua bantu pa buloba bujima. 12Miaba yonsu iwaye utangila uvua umona amu muvua bantu banyanguke ne buenzayi. 13Nanku kuambilaye Nowa ne: “Tshikondu tshia kubutula bionsu bidi ne muoyi pa buloba tshiakumbanyi! Bualu buenzayi budi pa buloba bujima, mbufume anu kudi bantu. Nanku ndi musue kubabutula pa buloba. 14Kadi wewe usonge buatu bua mutshi wa budimbu, ubukosolole tuzubu munda. Ubulabe budimbu munda ne panyima. 15Buatu abu buikale bule bua metre lukama makumi atanu, butshiama bua metre makumi atanu, butumbuke bua metre dikumi ne atanu. 16Buatu buikale ne musonga, kadi pankatshi pa musonga ne bimana pikale ntanta wa santimetre makumi atanu. Buatu abu buikale ne mushiku ku luseka. Buikale ne nzubu isatu milungakaja ya tshilalakulu: wa panshi, wa pankatshi ne wa kulu. 17Meme nenguwuje buloba ne mayi a tshipupu, bua kubutula bionsu bidi ne muoyi pa buloba. Tshintu tshionsu tshidi ne muoyi pa buloba netshifue. 18Kadi nentue nebe ndondu. Mu buatu amu, ubuele ne mukajebe, bana bebe ba balume ne bakaji babu. 19Ubuejemu kabidi nyama ya mishindu ne mishindu, mulume umue ne mukaji umue bua ishale ne muoyi. 20Nanku mulume ne mukaji ku nyunyi yonsu, ku bimuna bionsu, ku nyama yonsu minene ne mikese ibuele nebe mu buatu, bua ipande ku lufu. 21Usangishe biakudia bia mishindu yonsu, ubitekele mu buatu bua numone mua kudia wewe ne bena diebe, kabidi ne nyama.” 22Nowa kuitaba, kuenza bionsu bivua Mvidi Mukulu mumuambile.

Tshibangidilu 7
Nowa udi ubuela mu buatu
1Maweja-Nangila kuambila Nowa ne: “Buela mu buatu ne diku diebe dionsu, bualu anu wewe ke muntu muakane munkatshi mua bantu ba tshikondu etshi. 2Ubuele ne nyama milume muanda mutekete ne mikaji muanda mutekete idi kayiyi ne mikiya. Kadi bua nyama idi ne mikiya ubuele anu ne mulume umue ne mukaji umue. 3Ubuele kabidi ne nyunyi milume muanda mutekete ne nyunyi mikaji muanda mutekete, bua diminu dia nyunyi dishale kashidi pa buloba. 4Bualu papita matuku muanda mutekete, nendokeshe mvula pa buloba matuku makumi anayi a munya ne a butuku. Nembutule bintu bionsu bidi ne muoyi, bindi mufuke pa buloba.” 5Nowa kuenza bionsu bivua Maweja-Nangila mumuambile.
Mayi a tshipupu
6Musangu uvua mayi a tshipupu uwuja buloba, Nowa uvua ne bidimu nkama isambombu. 7Nowa kubuela mu buatu ne mukajende, bana bende ba balume ne bakaji babu, bua kudipandisha ku mayi a tshipupu. 8Nyama idi ne mikiya ne idi kayiyi ne mikiya, nyunyi, kabidi ne nyama idi ilandala, 9kubuela mu buatu ne Nowa, mulume ne mukaji, bu muvua Mvidi Mukulu mumuambile. 10Matuku muanda mutekete mamane kupita, mayi a tshipupu kuwuja buloba.
11Matuku dikumi ne muanda mutekete a ngondu muibidi, Nowa mumane kukumbaja bidimu nkama isambombu, mayi onsu avua muinshi mua buloba kupatukawu ne bukole miaba mishilangane, bibi bionsu bia mulu ku-nzulukabi. 12Mvula kuloka pa buloba matuku makumi anayi a munya ne a butuku. 13Anu dituku adi, Nowa kubuela mu buatu ne mukajende ne bana bende: Sheme, Kame ne Yefete, ne bakaji babu basatu. 14Kubuelabu kabidi ne nyama ya muitu ya mishindu yonsu, bimuna bia mishindu yonsu binene ne bikese, nyunyi ne bishi. 15Nyama kubuela mu buatu pamue ne Nowa, mulume umue ne mukaji umue ku nyama yonsu. 16Nowa mumane kubuela, ne mulume umue kabidi ne mukaji umue wa ku nyama yonsu, bu muvua Mvidi Mukulu mumuambile, Maweja-Nangila kuinjila tshibi tshia buatu.
17Mayi kuwuja buloba mu matuku makumi anayi. Mayi kuvulangana, kubandisha buatu kulu. Kushalabu bulelema pa mayi. 18Mayi kupita bungi pa buloba, buatu pabu buvua amu bushale bulelema pa mayi. 19Mayi mamane kuvulangana pa buloba, kubuikilawu mikuna yonsu nansha ne ivua mitumbuke. 20Mayi kubanda, kupita mikuna mile bule bua metre muanda mutekete. 21Nanku bionsu bivua ne muoyi pa buloba kufuabi: nyunyi, bimuna, nyama ya muitu, bilandadi ne bantu kabidi. 22Nyama ne bantu bionsu bivua ne muoyi kufua pa buloba bujima. 23Ke muvua Maweja-Nangila mubutule bionsu bivua ne muoyi pa buloba, kutuadija ku bantu ne ku bimuna, ku nyama minene ne mikese, ne ku nyunyi idi ibuka mulu. Bionsu kubutukabi. Anu Nowa ne bantu bavuaye nabu mu buatu kushala ne muoyi.
Nowa udi upatuka mu buatu
24Mayi kushala matengabela pa buloba matuku lukama ne makumi atanu.

Tshibangidilu 8
1Mvidi Mukulu kuvuluka Nowa ne nyama yonsu minene ne mikese ivuaye nayi mu buatu. Mvidi Mukulu kutuma tshipepela pa buloba, mayi kutuadija kukepela. 2Miaba yonsu ivua mayi apatukila muinshi mua buloba ne mulu kudikangayi, mela kukama. 3Mayi avua anu enda akepela pa buloba too matuku lukama ne makumi atanu. 4Nanku mu matuku dikumi ne muanda mutekete a ngondu wa muanda mutekete, buatu kuimana pa mukuna wa Ararate. 5Mayi avua apueka anu kupueka. Dituku dia kumpala dia ngondu wa dikumi, nsongu ya mikuna kumueneka.
6Matuku makumi anayi mamane kupita, Nowa kunzulula dididishi dia buatu buvuaye muenze. 7Kutumaye nyunyi wa tshikololu, kunyungulukatshi too ne pamuenekela buloba bume. 8Kutumaye kabidi nyunyi wa nkudimba bua kujadika dipueka dia mayi pa buloba. 9Nyunyi wa nkudimba mumane kuya, kena mupeta muaba wa kuikila, bualu mayi atshivua pa buloba. Nanku nyunyi kupingana. Nowa kuolola tshianza kumukuata, kumubueja mu buatu. 10Kupita matuku muanda mutekete, Nowa kutuma nyunyi wa nkudimba tshiakabidi. 11Ku dilolu, nyunyi kupingana ne katamba ka mutshi wa olive kabishi kasuma ku muinu. Nanku Nowa kujadika ne: mayi akepedi pa buloba. 12Kupita matuku muanda mutekete kabidi, Nowa kutuma nyunyi wa nkudimba musangu muisatu, nkudimba kuya kashidi.
13Dituku dia kumpala dia tshidimu tshipiatshipia tshivua Nowa mukumbaje bidimu nkama isambombu ne tshimue, mayi onsu kukama pa buloba. Nowa kutula musonga wa buatu, kuinangila panshi, kumona ne buloba buonsu budi bume. 14Dituku dia makumi abidi ne muanda mutekete dia ngondu muibidi, buloba kuuma kashidi.
15Ke Mvidi Mukulu kuambila Nowa ne: 16“Patuka mu buatu, ne mukajebe ne bana bebe ba balume ne bakaji babu. 17Upatuke kabidi ne nyama yonsu iuvua nayi, nyunyi, bimuna ne nyama minene ne mikese, bua ivulangane imuangalaka pa buloba bujima.” 18Nowa kupatuka mu buatu ne mukajende, ne bana bende ba balume ne bakaji babu. 19Pashishe nyama yonsu minene ne mikese, bilandadi ne nyunyi yonsu, kupatukabi mu buatu ku tshisumbu ku tshisumbu.
20Nowa kuashila Maweja-Nangila tshilambuilu. Kuangataye nyama umue ne nyunyi umue wa ku tshisumbu tshionsu tshia nyama idi kayiyi ne mikiya, kuyilambula Maweja-Nangila pa tshilambuilu bu milambu ya kuosha. 21Mulambu kununkilawu Maweja-Nangila mupuya muimpe. Kununganaye wamba ne: “Nansha bantu bikale anu ne meji mabi biangatshile ku buana buabu, kadi tshiena ntshipa buloba kabidi bua buenzayi bua muntu. Tshiena mua kubutula bionsu bidi ne muoyi musangu muibidi bu mumvua muenze emu.
22Matuku onsu atshidi bantu pa buloba,
tshikondu tshia kukuna ne tshia kunowa,
tshia mashika ne tshia luya,
tshia mvula ne tshia mushipu,
tshia munya ne tshia midima
kabiena bijika kabidi to.”

Tshibangidilu 9
Mvidi Mukulu udi utua ndondu ne Nowa
1Mvidi Mukulu kuela Nowa ne bana bende lupemba wamba ne: “Tantayi, nuvu-langane buloba bujima. 2Nyama yonsu ya pa buloba ne nyunyi idi ibuka mulu, ne minyinyi ya mu mayi neyinutshine bikole ikuatshika buowa. Bionsu abi mbintu bienu bindi munupe. 3Nanku, bu mumvua munupe bisekiseki bua nuenu kudia, ke mundi munupe kabidi nyama yonsu ikale biakudia bienu. 4Kadi kanuena mua kudia munyinyi wa nyama muikale ne mashi. Bualu muoyi wa tshintu udi mu mash atshi. 5Bu mudi muoyi wa tshintu muikale mu mashi, ndi nnukandika bua kanushipi muntu nenu, tshianana meme nennushipeshe panyi. Pashishe nyama kayena mua kushipa muntu to, tshianana meme nenyishipeshe kabidi.
6Udi upumuna mashi a muntu,
nebapumune ende kudi muntu,
bualu mbafuke muntu mufuanangane ne Mvidi Mukulu.
7Nuenu tantayi, nuvulangane, numuangalake pa buloba bujima.”
8Mvidi Mukulu kuambila Nowa ne bana bende ne: 9“Ndi ntua nenu ndondu, kabidi ne ndelanganyi yenu. 10Ndi ntua kabidi ndondu ne bionsu binuvua bapatuke nabi mu buatu: nyunyi, bimuna ne nyama ya muitu, kabidi ne bivuavua kuenda ne muoyi pa buloba pashishe. 11Ndondu undi ntua nenu biangatshile ku lelu udi nunku: tshiena nguwuja kabidi buloba ne mayi a tshipupu bua kubutula bionsu bidi ne muoyi, kunyangakaja bidi pa buloba. 12Tshimanyinu tshia ndondu wetu ewu nenu, kabidi ne bionsu bidi pa buloba tshidi nunku: 13Ndi nteka muanzankongolu mulu mu mavuba bua wikale tshimanyinu tshidi tshivuluija ndondu udi pankatshi panyi ne bantu, kabidi ne bionsu bidi ne muoyi pa buloba. 14Pafinda mvula kulu, pambamona muanza-nkongolu, 15nemvuluke ndondu awu. Mayi a tshipupu kakubutula kabidi bantu ne bidi ne muoyi pa buloba to. 16Nemmone muanza-nkongolu mvuluka ndondu undi mutue ne bionsu bidi ne muoyi pa buloba. 17Muanza-nkongolu udi tshimanyinu tshidi tshivuluija ndondu wa kashidi undi mutue ne bantu ne bionsu bidi ne muoyi pa buloba.”
Bana basatu ba Nowa
18Bana ba balume ba Nowa bapatukila mu buatu bavua: Sheme, Kame ne Yefete. Kame udi tatuende wa Kenaane. 19Bantu bonsu ba pa buloba mbafume anu kudi bana aba basatu ba Nowa.
20Nowa ke tshidime wa kumpala uvua mukuna mitshi ya maluvu. 21Nowa uvua munue maluvu mukuatshike. Kulalaye mu nzubu muende butaka. 22Kame, tatuende wa Kenaane, kumona butaka bua tatuende Nowa, kupatuka bua kuambila bana babu babidi bavua pa mbelu. 23Nanku Sheme ne Yefete kuangata tshilamba tshia Nowa, kutshibuikila pa makaya abu. Bonsu babidi kuya natshi tshianyima, kubuikila tatuabu uvua butaka. Bavua batangila luseke lukuabu bua kabamonyi butaka bua tatuabu. 24Maluvu mamane kumutenduka, Nowa kumvua tshivua muanende wa mukala mumuenzele atshi. 25Kumuelaye mulawu wamba ne:
“Kenaane ikale muena diakabi!
Ikale mupika wa bana babu.”
26Kuambaye kabidi ne:
“Bantu batumbishe Maweja-Nangila, Mvidi Mukulu wa Sheme!
Kenaane ashale mupika wa Sheme!
27Mvidi Mukulu asankishe Yefete, ndelanganyi ya Yefete isombe mu nzubu ya ntenta ya bena Sheme; Kenaane ikale mupika wa Yefete!”
28Mayi a tshipupu mamane kukama, Nowa kushala ne muoyi bidimu nkama isatu ne makumi atanu. 29Bidimu bia Nowa bidi nkama tshitema ne makumi atanu. Pashishe kufuaye.

Tshibangidilu 10
Ndelanganyi ya bana ba Nowa
(1 Kul 1.5-23)
1Bana ba balume ba Nowa: Sheme, Kame ne Yefete ke badi bavudija ndelanganyi, mayi a tshipupu mamane kukama.
2Bana ba balume ba Yefete badi: Ngomere, Magoge, Madayi, Yavane, Tubale, Mesheke ne Tirase. 3Ngomere kulela bana ba balume aba: Ashekenaze, Rifate ne Togarma. 4Yavane kulela bana ba balume aba: Elisha, Tarshishe, Kitime ne Rodanime. 5Bisamba bionsu bidi bitangalaka mu bidila nansha ku mielelu ya mayi manene mbifume ku ndelanganyi ya bana aba. Ke muvua ndelanganyi ya Yefete nanku. Muntu yonsu uvua musombe mu ditunga diabu, mu tshisamba tshiabu, wakula muakulu wa ditunga diabu.
6Bana ba balume ba Kame badi: Kushe, Misrayime, Pute ne Kenaane. 7Kushe kulela bankambua ba bena Seba, Avila, Sabta, Ragma ne Sabteka. Ragma kulela bankambua ba bena Saba ne bena Dedane. 8Kushe kulela kabidi Nimrode, tshilobu tshia kumpala tshivua tshidia bumfumu mu matunga a bende. 9Uvua kabidi tshilembi tshia bushuwa, muikale ne bukole bua kudi Maweja-Nangila. Biakashala bu makumbu ne: “Maweja-Nangila akuambuluishe bua wikale tshilembi bu Nimrode.” 10Bimenga binene bia kumpala bivua ku bumfumu buende bivua: Bahele, Ereke, Akade ne Kalne mu ditunga dia Babilone. 11Kumukaye mu ditunga adi, kuyaye mu Ashure. Kuasaye tshimenga tshia Ninive, tshia Reyobote-Ire, ne tshia Kela. 12Pankatshi pa Ninive ne tshimenga tshinene tshia Kela kuasaye kabidi Resene.
13Misrayime kulela bisamba ebi: bena Lude, bena Aneme, bena Lehabe, bena Naftu, 14bena Patrose, bena Kaslu ne bena Kaftore. Bobu ke bankambua ba bena Peleshete.
15Kenaane kulela bana ba balume babidi: Sidone muanabute, ne muakunyende Ete. 16Kulelaye kabidi bankambua ba bena Yebusa, bena Amore, bena Ngirgashi, 17bena Ivi, bena Arki, bena Sini, 18bena Arvadi, bena Semari ne bena Amati. Pashishe meku a bena Kenaane kutangalakawu. 19Mukalu wa bena Kenaane uvua mutuadije ku Sidone too ne ku Ngerare pa buipi ne Ngaza. Mmutuadije kabidi ku Sodome ne Ngomore, too ne ku Adma ne Seboyime pabuipi ne Lesha. 20Ke muvua ndelanganyi ya bana ba Kame nanku. Muntu yonsu uvua musombe mu ditunga diabu, mu tshisamba tshiabu, wakula muakulu wa ditunga diabu.
21Sheme, mukulu wa Yefete, kulela bana. Udi nkambua wa bena Ebere bonsu. 22Bana ba balume ba Sheme badi: Elame, Ashure, Arpakshade, Lude ne Arame. 23Arame kulela bana ba balume aba: Use, Ule, Ngetere ne Masha. 24Arpakshade kulela Shela, Shela kulela Ebere. 25Ebere kulela bana ba balume babidi: muanabute dina diende Pelega, bualu mu matuku ende ke muvua ditapulukangana dituadija munkatshi mua bantu. Dina dia muana muibidi divua Yoktana. 26Yoktana kulela bankambua ba bena Almodade, bena Shelefe, bena Asharmavete, Yera, 27Adorame, Uzale, Dikla, 28Obale, Abimayele, Saba, 29Ofire, Avila ne Yobabe. 30Bavua basombe ku mikalu ya Mesha too ne ku Sefera, ne ku mikuna mile ya kudi diba dipatukila. 31Ke muvua ndelanganyi ya Sheme nanku. Muntu yonsu uvua musombe mu ditunga diabu, mu tshisamba tshiabu, wakula muakulu wa ditunga diabu.
32Ebi ke bisamba bionsu bidi bitumbisha Nowa biamba ne: Udi nkambua wetu, bilondeshile ku meku abu ne ku bisamba biabu. Bisamba bionsu bivua bimuangalaka pa buloba, mayi a tshipupu mamane kukama, mbifume anu kudi Nowa.

Tshibangidilu 11
Kaleya ka Bahele
1Mu tshikondu atshi bantu bonsu ba pa buloba bavua bakula anu muakulu umuepele. 2Kadi bumuke ku luseke ludi diba dipatukila, kusanganabu mpata munene mu ditunga dia Babilone. Kuasabu muaba awu. 3Kuambilanganabu ne: “Tuenzayi tushole, tuoshe!” Bavua basa nzubu ne tushole, bibake pamue ne kabudimbu. 4Kuambilanganabu kabidi ne: “Tuasayi tshimenga tshikale ne kaleya katumbuke mulu bua tupete lumu lunene. Nanku katuakumuangalaka pa buloba bujima to.”
5Maweja-Nangila kupueka bua kubandila tshimenga ne kaleya bivua bantu abu base. 6Ke Maweja-Nangila kukema, wamba ne: “Bu mudi bantu aba bikale tshisamba tshimue, bakula muakulu umuepele, ke padibu batuadije kudienzela malu. Bidi bimueka ne: kakuena tshidi mua kubakolela kabidi. 7Nanku tuyayi kubondakaja muakulu wabu, bua bapange mua kumyuangana munkatshi muabu.” 8Maweja-Nangila kubamuangalaja pa buloba bujima. Kulekelabu diasa dia tshimenga. 9Badi babikila tshimenga atshi ne: Babele, bualu Maweja-Nangila uvua mubondakajilamu miakulu ya bisamba bionsu. Kabidi uvua mumuangalajilamu bantu pa buloba bujima.
Ndelanganyi ya Sheme
10Ndelanganyi ya Sheme idi nunku: mayi a tshipupu mamane kukama, kupita bidimu bibidi, Sheme kukumbaja bidimu lukama, kulela Arpakshade. 11Sheme mumane kulela Arpakshade, kushalaye kabidi ne muoyi bidimu nkama itanu. Kulelaye balume ne bakaji.
12Arpakshade mumane kukumbaja bidimu makumi asatu ne bitanu, kulelaye Shela. 13Kushalaye kabidi ne muoyi bidimu nkama inayi ne bisatu. Kulelaye balume ne bakaji.
14Shela mumane kukumbaja bidimu makumi asatu, kulelaye Ebere. 15Kushalaye kabidi ne muoyi bidimu nkama inayi ne bisatu. Kulelaye balume ne bakaji.
16Ebere mumane kukumbaja bidimu makumi asatu ne binayi, kulelaye Pelega. 17Kushalaye kabidi ne muoyi bidimu nkama inayi ne makumi asatu. Kulelaye balume ne bakaji.
18Pelega mumane kukumbaja bidimu makumi asatu, kulelaye Reyu. 19Kushalaye kabidi ne muoyi bidimu nkama ibidi ne tshitema. Kulelaye balume ne bakaji.
20Reyu mumane kukumbaja bidimu makumi asatu ne bibidi, kulelaye Seruga. 21Kushalaye kabidi ne muoyi bidimu nkama ibidi ne muanda mutekete. Kulelaye balume ne bakaji.
22Seruga mumane kukumbaja bidimu makumi asatu, kulelaye Nahore. 23Kushalaye kabidi ne muoyi bidimu nkama ibidi. Kulelaye balume ne bakaji.
24Nahore mumane kukumbaja bidimu makumi abidi ne tshitema, kulelaye Tera. 25Kushalaye kabidi ne muoyi bidimu lukama dikumi ne tshitema. Kulelaye balume ne bakaji.
26Tera mumane kukumbaja bidimu makumi muanda mutekete, kulelaye Abrame, Nahore ne Arane.
27Ndelanganyi ya Tera, tatuende wa Abrame, wa Nahore ne wa Arane idi nunku: Arane kulela Lote. 28Kadi, patshivua Tera ne muoyi, Arane kutuila mu Ure wa bena Babilone, ditunga dia bankambua babu. 29Abrame ne Nahore kusela bakaji: dina dia mukaji wa Abrame divua Sarayi, dia mukaji wa Nahore divua Milka. Milka ne Iska bavua bana ba Arane. 30Kadi Sarayi uvua nkumba.
31Tera kuangata muanende Abrame, Lote muana wa muanende Arane ne Sarayi mukaji wa Abrame. Kumuangalaye nabu mu ditunga dia Ure wa bena Babilone, kuya kuasa mu ditunga dia Kenaane. Kusombabu mu tshimenga tshia Arane. 32Tera kushala ne muoyi bidimu nkama ibidi ne bitanu, kufuila mu Arane.

Tshibangidilu 12
ABRAHAME
Mvidi Mukulu udi ubikila Abrame
1Maweja-Nangila kuambila Abrame ne:
— Umuke mu ditunga dienu, mu diku dienu ne ku nzubu kua batatuebe. Uye mu ditunga dindi nkuleja. 2Nenkuele lupemba, wikale tatu wa tshisamba tshinene tshia bantu. Dina diebe nedikale ne lumu lunene. Kabidi bantu bakuabu nebapete diakalenga kuudi. 3Bonsu badi bakuela lupemba, nembele. Kadi bonsu badi bakutshipa, nembatshipe. Nengele bisamba bionsu bia pa buloba lupemba bualu buebe.
4Abrame mumane kukumbaja bidimu makumi muanda mutekete ne bitanu, kumukaye mu Arane muvua Maweja-Nangila mumuambile. 5Kuyaye ne mukajende Sarayi, ne Lote muana wa muanabu, kabidi ne bapika bavuaye musumbe mu Arane ne bintu bionsu. Kuyabu mu ditunga dia Kenaane.
Abrame udi ufika mu ditunga dia Kenaane
Bobu bamane kufika mu ditunga dia Kenaane, 6kupitshilabu mu ditunga adi too ne ku mutshi wa tshijila uvua mu Moreya pabuipi ne musoku wa Shekeme. — Bena Kenaane batshivua mu ditunga adi. —
7Maweja-Nangila kumuenekela kabidi Abrame, umuambila ne: “Ditunga edi nendipeshe ndelanganyi yebe.” Abrame kuashila Maweja-Nangila tshilambuilu muaba mene uvua Maweja-Nangila mumumuenekele. 8Abrame umbuka aku, kuyaye ku mikuna ivua ku dia balume dia tshimenga tshia Betele. Kuasaye mitanda yende pankatshi pa Betele ne Ayi. Betele uvua ku luseke ludi diba dibuelela, Ayi ku luseke ludi diba dipatukila. Muaba awu kuenzaye tshilambuilu tshikuabu, utendelela Mvidi Mukulu, utela dina dia Maweja-Nangila. 9Pashishe kuyaye wenda utula mu bitupa bishilangane too ne kuinshi kua ditunga dia Kenaane.
10Tshiyole tshia nzala kupatuka mu ditunga dia Kenaane. Ke muvua Abrame uya mu ditunga dia Ejipitu, bua kuanji kusombamu. 11Pawaye ubuela mu ditunga dia Ejipitu, Abrame kuambila mukajende Sarayi ne:
— Wewe udi ne mpala muimpe. 12Pikala bena Ejipitu bakumona, nebatshinke ne udi mukajanyi. Nebanshipe bua kukuangata wewe. 13Ndi nkusengelela ne: ubambile ne: Abrame mmuanetu. Nanku kabakunshipa to. Nempete diakalenga bualu buebe.
14Nanku Abrame ufika mu ditunga dia Ejipitu, bena ditunga kumona Sarayi ne mpala muimpe mutambe. 15Balombodi ba bena mvita ba mukalenga wa bena Ejipitu kumuanyishila bulenga bua mukaji awu. Mukalenga wa bena Ejipitu kumubanjija. 16Pashishe mukalenga kupesha Abrame bintu bia bungi mu dina dia Sarayi: mikoku, mbuji, ngombe, tumelu, nyama ya mpunde milume ne mikaji, bapika balume ne bakaji. 17Kadi, bu muvua mukalenga wa bena Ejipitu mubanjije Sarayi, mukaji wa Abrame, Maweja-Nangila kutumina mukalenga awu ne bonsu ba mu nzubu muende tshipupu tshikole tshia masama. 18Mukalenga wa bena Ejipitu kubikidisha Abrame, kumukonka ne:
— Tshiudi mungenzele ntshinyi? Bua tshinyi kuena mungambile ne: Sarayi mmukajebe? 19Wakundinga ne: Sarayi mmuanetu wa bakaji bua meme kumuangata bu mukajanyi bua tshinyi? Mpindiewu angata mukajebe, umuke nende.
20Pashishe mukalenga wa bena Ejipitu kutuma diyi bua bantu bende bumushe Abrame mu ditunga pamue ne mukajende ne bionsu bivuaye nabi.

Tshibangidilu 13
1Abrame kumuka mu Ejipitu, kupingana kabidi mu ditunga dia Kenaane mu tshitupa tshia kuinshi. Uvua ne mukajende Sarayi ne Lote muana wa muanabu ne bintu biende bionsu.
Abrame ne Lote badi babulukangana
2Abrame uvua mubanji. Uvua ne mikoku, mbuji, ngombe, biamu bia mpawungi, ne biamu bitoke bia mushinga mukole kabidi. 3Abrame kumuka mu tshitupa tshia kuinshi mu ditunga dia Kenaane, wenda wikisha too ne ku Betele, too ne ku muaba uvuaye mumane kuikisha matuku makese kale, pankatshi pa Betele ne Ayi, 4muaba uvuaye muase tshilambuilu. Kutendelelaye Mvidi Mukulu, utela dina dia Maweja-Nangila.
5Lote uvuabu nende, uvua pende ne mikoku, mbuji ne ngombe. Uvua kabidi ne bena diku diende ne bena mudimu bende. 6Bua bungi bua bimuna bivuabu nabi, mpata awu kavua mukumbane bua Abrame ne Lote kusomba kaba kamue to. 7Ke matandu kujuka pankatshi pa balami ba bimuna bia Abrame ne balami ba bia Lote. (Tshikondu atshi, bena Kenaane ne bena Perizi batshivua mu ditunga adi.) 8Abrame kuambila Lote ne:
— Katuena mua kutandangana nebe to. Bena mudimu bebe ne banyi kabena mua kutandangana to, bualu tudi bantu bamue. 9Buloba mbunene, tuabulukangane. Sungula luseke luudi musue. Paudi uya ku mutu kua ditunga, meme nenye kuinshi kuadi. Paudi uya kuinshi kua ditunga, meme nenye ku mutu kuadi.
10Lote ukenzakana, kumona muvua mpata ya Yardene mimpe mitambe, bualu ivua ne mayi. Maweja-Nangila kavua muanji kubutula Sodome ne Ngomore to. Nanku mpata ayi too ne ku Soware ivua bu lupangu lua Paradizu, mifuanangane ne tshibanda tshia Nile. 11Lote kusungula mpata ayi, kuya luseke ludi diba dipatukila. Kupandulukabu ne Abrame.
12Abrame kushala mu ditunga dia Kenaane. Lote kuya kuasa mitanda yende mu bimenga bia mu mpata wa Yardene, wendakana ne bimuna biende too ne ku Sodome. 13Kadi bena Sodome bavua bena buenzayi, babenga meyi a Maweja-Nangila.
14Lote mumane kushiyangana ne Abrame, Maweja-Nangila kuambila Abrame ne:
— Kenzakana, tangila ku mutu kua ditunga ne kuinshi kuadi, kudi diba dipatukila ne kudidi dibuelela. 15Buloba ebu buonsu nenkupeshabu kashidi ne ndelanganyi yebe. 16Nemvudije ndelanganyi yebe bungi budi muntu kayi mua kuyibala. Bu mudi muntu kayi mua kubala lusenga ludi pa buloba, ke mudibu kabayi mua kubala ndelanganyi yebe. 17Juka, endakana mu ditunga, uditangile mu bule ne mu butshiama buadi, bualu nenkupadi.
18Abrame kuasa mitanda yende muinshi mua mitshi ya tshijila ya Mambre pabuipi ne tshimenga tshia Ebrone. Muaba awu kuashilaye Maweja-Nangila tshilambuilu.

Tshibangidilu 14
Abrame udi upandisha Lote
1Mu tshikondu atshi, bakalenga banayi, Amrafele, mukalenga wabena Babilone, Ariyoke, mukalenga wa bena Elazare, Kedorlayomere, mukalenga wa bena Elame, ne Tidale, mukalenga wa bena Ngoyime, 2kuluishabu bakalenga bakuabu batanu: ke Bera, mukalenga wa bena Sodome, Birsha, mukalenga wa bena Ngomore, Shinabe, mukalenga wa bena Adma, Shemebere, mukalenga wa bena Siboyime ne mukalenga wa bena Bela (badibu babikila ne bena Soware). 3Bakalenga batanu aba kudisangisha mu tshibandabanda tshia Sidime (mmumue ne muaba udi lelu Mayi manene a luepu). Kumvuanganabu bua kuluangana mvita. 4Bidimu dikumi ne bibidi, bavua anu ku bukokeshi bua Kedorlayomere too ne pakatombokabu mu tshidimu tshia dikumi ne tshisatu. 5Mu tshidimu tshia dikumi ne tshinayi, Kedorlayomere ne bakalenga bavuaye mudie nabu bulunda, kuluisha bena Refayime mu Ashetarote-Kamayime, bena Zuzime mu Ame, ne bena Emi mu mpata ya Kiriyatayime, kupitabu bakalenga bonsu abu bukole. 6Kuluishabu kabidi bena Ori bavua ku mukuna wa Seyire, kubipata too ne ku Ele-Parane pabuipi ne tshipela. 7Pashishe kupinganabu kabidi ne mvita mu Ene-Mishepate (mmumue ne Kadeshe). Kunyangabu ditunga dijima ne bintu bionsu bia bena Amaleke too ne bia bena Amore bavua basombe mu Ashashone-Tamare. 8Nanku, bakalenga ba bena Sodome ne ba bena Ngomore, ba bena Adma, ba bena Seboyime ne ba bena Bela (badibu babikila kabidi ne bena Soware), kudilongolola bua kuluangana mvita mu tshibandabanda tshia Sidime. 9Bavua baluisha Kedorlayomere, mukalenga wa bena Elame, Tidale, mukalenga wa bena Ngoyime, Amrafele, mukalenga wa bena Babilone, ne Ariyoke, mukalenga wa bena Elazare. Bakalenga aba bavua baluishangane banayi kua batanu. 10Mu tshibandabanda tshia Sidime, bavua bumbulemu bina bia bungi bia kabudimbu. Nanku bakalenga babidi, wa Sodome ne wa Ngomore, kudishinda mu bina abi pavuabu banyema mvita. Basatu bavua bashale kunyema batangila ku mukuna. 11Bilobu binayi bivua bitshimuna, kupawulabi bintu bionsu bia bena Sodome ne bena Ngomore, too ne biakudia biabu, kunyemabu nabi. 12Bu muvua Lote, muana wa muanabu ne Abrame, musombe mu Sodome, kumukuatabu pende ne bintu biende bionsu.
13Muntu uvua munyeme mu mvita ayi, kuya kumanyisha Abrame, muena Ebrewu lumu alu. Abrame uvua muase pabuipi ne mitshi ya tshijila ya Mambre, muena Amore. Mambre ne bana babu Eshekole ne Anere bavua batue ndondu ne Abrame. 14Abrame umvua ne: mbakuate Lote, muana wa muanetu, kubikilaye biende bilobu nkama isatu dikumi ne muanda mukulu, bia mu diku diende. Kuipatshilabu bakalenga banayi abu too ne ku Dane. 15Bafika ku Dane, Abrame kuabanya bantu bende mu bisumbu. Kuluanganabu ne baluishi babu butuku, kubapita bukole. Kubipatabu too ne ku Oba, luseke lua ku mutu kua Damase. 16Abrame kunyenga bintu bionsu bivuabu banyema nabi. Kunyengaye kabidi ne Lote, muana wa muanabu ne bintu biende bionsu, pamue ne bakaji ne bena diende bonsu ba wabu bakuate.
17Mukalenga wa bena Sodome kuya mu tshibandabanda tshia Shawe (mmumue ne tshia Mukalenga), bua kuakidila Abrame pawaye upingana ku mvita, mumane kutshimuna Kedorlayomere ne bamfumu bonsu bavuaye nabu.
18Nanku Melkisedeke uvua mukalenga wa bena Saleme, muikale kabidi mutuangaji wa bantu ne Mvidi Mukulu muena kulu. Kutuadilaye Abrame mampa ne maluvu. 19Kumuelaye lupemba, wamba ne:
— Mvidi Mukulu muena kulu, mufuki wa diulu ne buloba atumbe. Akuele wewe Abrame lupemba. 20Mvidi Mukulu muena kulu uvua mukuambuluishe bua wewe kutshimuna baluishi bebe atumbe!
Abrame kulambula Melkisedeke tshia dikumi tshia bintu biende bionsu bivuaye munyenge mu mvita.
21Mukalenga wa bena Sodome kuambila Abrame ne:
— Mpingajila meme bantu banyi, wewe ushale ne bintu.
22Abrame kuandamuna ne:
— Ndi nditshipa kumpala kua Maweja-Nangila Mvidi Mukulu muena kulu, mufuki wa diulu ne buloba ne: 23Tshiena mua kulenga kantu ka ku bianza biebe, nansha buanda, nansha nshinga wa bisabata, bualu udi mua kuamba ne: “Meme ke udi munemeshe Abrame.” 24Meme tshiena ngangata tshintu nansha tshimue pa kumusha biakudia bivua bantu banyi badie. Kabidi bantu bonsu batuvua nabu mu mvita bangambuluisha abu: Anere, Eshekole ne Mambre, bobu nkayabu nebadiangatshile tshiabu tshitupa tshia bintu.

Tshibangidilu 15
Mvidi Mukulu udi utua ndondu ne Abrame
1Malu onsu mamane kupita, Maweja-Nangila kumuenekela Abrame, umuambila ne:
— Abrame, kutshinyi to! Ndi nebe, nenkulame ku njiwu yonsu, kabidi difutu diebe nedikale dinene.
2Abrame kumukonka ne:
— Maweja-Nangila Mvidi Mukulu wanyi, neumfute tshinyi? Meme tshiena mulele muana. 3Bianyi bionsu nebabipiane anu kudi Eliyezere, muena Damase, udi wenza mudimu mu nzubu muanyi.
4Maweja-Nangila kukolesha Abrame ku muoyi, umuambila ne:
— Bintu biebe kabena babipiana kudi muena mudimu webe to. Nebishale anu kudi muana wa munda muebe.
5Maweja-Nangila kupatuka ne Abrame mu ntenta wende, umuambila ne:
— Tangila mulu ne udi mua kubala mitotu idimu.
Ke muikale bungi bua ndelanganyi yebe.
6Abrame kuitaba bionsu bivua Maweja-Nangila mumuambile. Nanku Maweja-Nangila kujadika ne: Abrame mmuntu muakane. 7Pashishe Maweja-Nangila kuambila Abrame ne:
— Meme Maweja-Nangila ke uvua mukupatule mu Ure wa bena Babilone, bua kukupesha ditunga edi, dishale diebe.
8Abrame kumukonka ne:
— Maweja-Nangila Mvidi Mukulu wanyi, nemmanye ne: ditunga edi nedishale dianyi mushindu kaayi?
9Maweja-Nangila kumuambila ne:
— Ntuadile muana wa ngombe, mbuji ne mukoku wa tshimpanga bia bidimu bisatu. Pashishe ntuadile kamanda-nkutshi ne nkudimba.
10Abrame kumutuadila nyama yonsu ayi, kuyipanda nseke, kuteka luseke ne luseke bitangilangane. Kadi kena mupande nyunyi to. 11Pashishe, nyunyi ya mikanku kupueka bua kuzokola minyinyi ya nyama ayi, kadi Abrame kuyipata.
12Ku dilolu Abrame kulala tulu tukole. Bowa ne luzakalu kumuenzabi bikole. 13Maweja-Nangila kuambila Abrame ne:
— Umanye bimpe ne: ndelanganyi yebe neyisombe mu ditunga dia bende. Nebayikengeshe, ishale ku bupika bidimu nkama inayi. 14Kadi, meme nennyoke tshisamba tshikale tshiyikuata ku bupika atshi. Ndelanganyi yebe neyipatuke mu bupika ne biuma bia bungi. 15Wewe neukole ukulakaja, ufua ne disanka ne ditalala, ulonda bankambua bebe. 16Amu tunkanunuina tuebe tua tshikondu tshinayi netupingane mu ditunga edi kashidi. Bualu nengipate bena Amore anu pambamona ne bubi buabu budi bukengela dinyoka.
17Butuku bumane kuila, midima kuenzeka. Tshikutu tshia kapia ne ndimi yaku kupitabi pankatshi pa bitupa bia nyama bivua Abrame mupande abi. 18Dituku adi, Maweja-Nangila kutua ndondu ne Abrame muaba awu, kumulaya ne:
— Matunga aa nengapeshe ndelanganyi yebe, biangatshile ku musulu wa Ejipitu ne ku musulu munene wa Perate. 19Ke ditunga dia bena Keni, dia bena Kenizi, dia bena Kadmoni, 20dia bena Iti, dia bena Perizi, dia bena Refayime, 21dia bena Amore, dia bena Kenaane, dia bena Ngirgashi ne dia bena Yebusa.

Tshibangidilu 16
Diledibua dia Ismayele
1Sarayi, mukaji wa Abrame, kavua mulele muana to. Kadi uvua ne mupika wende, nsongakaji wa bena Ejipitu, dina diende Agare. 2Sarayi kuambila Abrame ne:
— Udi mumone ne Maweja-Nangila kena mumpeshe bana. Nanku angata mupika wanyi ewu, ikale mukajebe. Misangu mikuabu udi mua kundelela muana wa balume.
Abrame kuitaba bivua Sarayi mumulombe. 3Abrame mumane kusomba mu ditunga dia Kenaane bidimu dikumi, Sarayi kumupesha Agare bua ikale mukajende. 4Abrame kumubuelela mu nzubu. Agare kuimita difu. Pavua Agare mujadike ne: ndi ne difu, kutekelaye Sarayi kapeja. 5Ke Sarayi kuambila Abrame ne:
— Badi bampenda bipendu bionsu ebi bualu buebe. Meme kukupesha mupika wanyi bua ikale muena kuebe. Kadi katshia wimita difu, kena unnemeka kabidi to. Maweja-Nangila nkayende akose tshilumbu tshidi pankatshi petu nebe.
6Abrame kuandamuna Sarayi ne:
— Angata mupika webe, wenze nende muudi musue. Sarayi kukengesha Agare bikole too ne padinyemenaye kuya mu tshipela. 7Agare ufika mu tshipela, pabuipi ne mpokolu wa mayi uvua mu njila wa ku Shure, kusambakenaye ne mutumibue wa Maweja-Nangila. 8Awu kumukonka ne:
— Agare, mupika wa Sarayi, udi ufuma penyi? Uyaya kuepi?
Agare kuandamuna ne:
— Ndi nnyema Sarayi, mfumuanyi wa mudimu.
9Mutumibue wa Maweja-Nangila kumubela wamba ne:
— Pingana anu kudi Sarayi, mfumuebe wa mudimu. Witabe bionsu bidiye ukuambila. 10Maweja-Nangila neavudije ndelanganyi yebe bungi budi muntu kayi mua kubala. 11Mpindiewu udi ne difu. Neulele muana wa balume. Umuinyike Ismayele. Bualu Maweja-Nangila mmumane kumvua muadi wa dikenga diebe. 12Muanebe awu neikale bu nyama wa mpunde wa muitu! Nealuishe muntu yonsu. Muntu yonsu kabidi neamuluishe. Kakusomba pamue ne bana babu to. Neasombe amu pa nkayende.
13Agare kudikonka ne: “Ndi mumone Udi mummone anyi?” Kuinyikaye Maweja-Nangila uvua umuakuisha dina ne: “Wewe udi Ele-Royi, mmumue ne: Mvidi Mukulu udi mummone.” 14Ke padibu babikila tshina tshia mayi tshidi pankatshi pa Kadeshe ne Berede ne: Lahayi-Royi, mmumue ne: tshina tshia Udi ne muoyi uvua mummone. 15Agare kulela muana wa balume. Abrame kumuinyika Ismayele. 16Tshidimu tshivua Agare mulela muana, Abrame uvua ne bidimu makumi muanda mukulu ne bisambombu.

Tshibangidilu 17
Dina dia Abrame nedishale ne: Abrahame
1Abrame mumane kukumbaja bidimu makumi tshitema ne tshitema, Maweja-Nangila kumumuenekela, umuambila ne:
— Ndi Mvidi Mukulu wa bukole buonsu. Witabe diyi dianyi, wikale muntu muakane. 2Ndi ntua nebe ndondu. Nemvudije ndelanganyi yebe.
3Abrame kudiela mutu panshi. Mvidi Mukulu kumuambila ne:
4— Ndondu undi ntua nebe udi nunku: Newikale nkambua wa bisamba bia bungi. 5Dina diebe kadiakuikala kabidi Abrame to. Nedikale Abrahame, bualu nenkuvuije nkambua wa bisamba bia bungi. 6Nemvudije ndelanganyi yebe. Ku ndelanganyi aku nekupatuke bisamba bia bungi, nekupatuke kabidi bakalenga banene. 7Ndi ntua ndondu ewu nebe kashidi, kabidi ne ndelanganyi yebe yonsu. Meme nennulame mu bikondu bionsu. Nengikale Mvidi Mukulu webe kabidi ne wa ndelanganyi yebe yonsu. 8Ditunga edi dijima dia Kenaane diudi upitshila mpindiewu bu muenyi, nenkupeshadi kashidi. Nedishale bupianyi buebe ne bua ndelanganyi yebe. Meme nengikale Mvidi Mukulu wenu.
9Mvidi Mukulu kuambila Abrahame kabidi ne:
— Wewe ne ndelanganyi yebe yonsu nulame ndondu ewu. 10Ke mikenji yanyi inudi ne bua kulama: Bantu balume bonsu ba ku ndelanganyi yebe, nubateke panshi. 11Etshi ke tshimanyinu tshia kashidi tshia pambidi penu, tshidi tshijadika ndondu udi pankatshi panyi nenu. 12Bana benu ba balume bamane kukumbaja matuku muanda mukulu, badi ne bua kubateka panshi, nansha bapika badibu balelela muebe, nansha bapika benyi baudi musumbe, badi kabayi ba mu diku diebe. 13Nanku mupika udibu balelela ku nzubu kuebe, nansha udibu basumba, babateke bonsu panshi, bua ndondu wanyi amueneke kashidi mu mubidi wenu. 14Kadi muntu mulume udibu kabayi bateke panshi, nebamuipate munkatshi mua bantu banyi, bualu kena munemeka ndondu wanyi to.
15Mvidi Mukulu kuambila Abrahame ne:
— Kubikidi kabidi mukajebe ne Sarayi to. Umubikile ne: Sara. 16Ndi mmuela lupemba. Neakulelele muana wa balume. Neikale mamuende wa bisamba bia bungi. Bakalenga ba bisamba bishilangane nebapatukile ku ndelanganyi yende.
17Abrahame kudiela mutu panshi, useka wamba ne: “Muntu mukulumpe wa bidimu lukama, udi mua kulela muana bishi? Kabidi Sara udi ne bidimu makumi tshitema, neapete muana mushindu kaayi?” 18Abrahame kuambila Mvidi Mukulu ne:
— Ismayele wanyi ewu udi anu mukumbane. Ashale ne muoyi. Umukumbajile biudi mulaye.
19Mvidi Mukulu kumuandamuna ne:
— Nansha! Mukajebe Sara nealele muana wa balume. Neumuinyike ne Izake. Meme nentue nende ndondu wa kashidi kabidi ne ndelanganyi yende yonsu. 20Kadi ndi ngitaba biudi ulomba bua Ismayele. Ndi mmuela lupemba, neatante, avulangane, nealele bakalenga dikumi ne babidi, neikale nkambua wa tshisamba tshinene. 21Kadi nentue ndondu ne Izake, muana walelabu kudi mukajebe Sara tshidimu tshidi kumpala etshi.
22Mvidi Mukulu ujikija kuakula ne Abrahame, kulayanganabu. 23Anu dituku adi, Abrahame kuteka muanende Ismayele panshi, kabidi ne bana ba balume bonsu bavua mu diku diende, too ne bapika bavuabu balele mu nzubu muende, ne bonsu bavuaye musumbe, bu muvua Mvidi Mukulu mumuambile. 24Abrahame mumane kukumbaja bidimu makumi tshitema ne tshitema, kumutekabu pende panshi. 25Tshikondu atshi, Ismayele uvua ne bidimu dikumi ne bisatu. 26Abrahame ne muanende wa balume Ismayele kubatekabu panshi dituku dimue. 27Kutekabu bantu balume bonsu panshi, ne bapika bavuabu balelela mu nzubu muende, ne bavuaye musumbe ku matunga makuabu.

Tshibangidilu 18
Mvidi Mukulu udi ulaya ne: Sara nealele muana
1Maweja-Nangila kumuenekela Abrahame ku mitshi ya tshijila ya ku Mambre. Abrahame uvua musombe mu mushiku wa mbelu wa kazubu kende ka ntenta diba dia munda munya. 2Abrahame ukenzakana, kumona bantu balume basatu bimane pabuipi nende. Kujukaye lubilu bua kubakidila. Kuinyikaye mutu panshi. 3Abrahame kuambila umue wa kudibu ne:
— Mukalenga wanyi, pangikala mukutokele ku muoyi, kupitshi kumbelu kuanyi to. 4Banupeshe mayi, nowe ku makasa, nuikishe kuinshi kua mutshi ewu. 5Nennutuadile kantu ka nuenu kudia. Nudie nupete bukole, numone mua kutungunuka ne luendu luenu. Bualu nudi bafike ku mbelu kua muntu wenu.
Kuitababu ne:
— Mbimpe, enza muwambi amu.
6Abrahame kuya lukasa ku ntenta kuvua Sara, umuambila ne:
— Kolesha, angata bukula buimpe, usope mikata isatu.
7Kunyemenaye kabidi ku tshikumbi tshia ngombe, kusungulaye muana wa ngombe muimpe wa manyi. Kumufila kudi muena mudimu bua amulambe lukasa. 8Pashishe, kuangataye manteka, mabela ne munyinyi uvua-bu balamba awu, kubapesha. Pavuabu badia, Abrahame uvua muimane kulu pabuipi nabu, muinshi mua mutshi. 9Bantu kukonka Abrahame ne:
— Mukajebe Sara udi penyi?
Abrahame ne:
— Udi mu ntenta muamua.
10Umue wa kudibu kulaya Abrahame ne:
— Tshidimu tshialonda, ngondu wa momumue nempingane kuebe eku. Diba adi mukajebe Sara neikale mumane kulela muana wa balume.
Sara uvua musombe mu mushiku wa mbelu wa ntenta, panyima pa bayende. Uvua muteleje bivuabu bamba abi. 11Abrahame ne Sara bakavua bakole bakulakaje, Sara mumane kupita diba dia buledi, katshiyi umona tshijila tshia bakaji. 12Sara kudisekela, wamba ne: “Bukole bunkadi ebu, tshiena kabidi ne milowu ya balume bua kulela muana to. Bayanyi ukadi muntu mukulumpe.” 13Maweja-Nangila kukonka Abrahame ne:
— Mukajebe Sara udi useka tshinyi? Bua tshinyi udi wamba ne: “Bukole bunkadi ebu tshiena mua kulela kabidi to!” 14Kakuena tshidi mua kukolela Maweja-Nangila to. Tshidimu tshiavua, ngondu wa momumue, nempingane apa. Diba adi mukajebe Sara neikale mumane kulela muana wa balume.
15Sara kumvuaye buowa, kuyila wamba ne:
— Tshiena museke to.
Maweja-Nangila kumujadikila ne:
— Bulelela uvua useka.
16Bantu abu kujuka batangile ku Sodome. Abrahame kuya kubashindikija. 17Maweja-Nangila kuamba mundamunda muende ne:
— Tshiena mua kusokoka Abrahame bualu bundi nya kuenza to, 18bualu ndelanganyi yende neikale tshisamba tshinene ne tshia bukole. Nengele bisamba bionsu bia pa buloba lupemba mu dina diende. 19Ndi mumusungule bua alongeshe bana bende ne ndelanganyi yende mikenji yanyi, bua babikumbaje bikale bantu bakane. Bobu bakumbaje bionsu ebi, meme Maweja-Nangila nengenzele Abrahame bionsu bindi mumulaye.
20Pashishe Maweja-Nangila kuambila Abrahame ne:
— Bantu mbafunde bena Sodome ne Ngomore kundi, bualu buenzayi buabu mbupite. 21Ndi musue kuya kudimuena bua kujadika ne batshidi batungunuka ne buenzavi buabu bu mundi mumvue emu.
22Benyi babidi kutungunuka ne luendu kuya ku Sodome. Kadi Maweja-Nangila kushala muaba uvua Abrahame. 23Abrahame kusemena kudiye, umukonka ne:
— Maweja-Nangila, neubutule muntu muakane pamue ne muena tshibawu anyi? 24Wewe musangane bantu bakane makumi atanu mu musoku awu, udi mua kufuilaku musoku mujima luse, bua kupandisha bantu aba makumi atanu, anyi udi ubutula musoku mujima? 25Wewe kuena mua kuenza nanku, kuena mua kushipa muntu muakane pamue ne muena tshibawu. Abu bualu buyile kule. Bonsu babidi nebamueneke anu bu bena tshibawu. Wewe mukoshi wa nsambu munene wa buloba bujima, kuena mua kukosa nsambu bibi to.
26Maweja-Nangila kuandamuna ne:
— Meme musangane bantu bakane makumi atanu mu Sodome, nemfuile musoku mujima luse bualu buabu.
27Abrahame kuamba kabidi ne:
— Ndi nkolesha muoyi bua kuakula ne Maweja-Nangila wanyi, nansha bu mundi muikale muntu tshianana, tshintu tshia lupitapita. 28Kadi bu wewe mua kupeta bantu bakane anu makumi anayi ne batanu, batanu bakuabu kabayiku, neubutule tshimenga tshijima bua batanu abu anyi? Mvidi Mukulu kuandamuna ne:
— Meme musangane bantu bakane makumi anayi ne batanu, tshiakubutula tshimenga to.
29Abrahame kumukonka kabidi ne:
— Misangu mikuabu udi mua kusangana bantu bakane anu makumi anayi, newenze tshinyi?
Maweja-Nangila kuandamuna ne:
— Meme musangane bantu bakane makumi anayi, nemfuile bantu luse bualu buabu.
30Abrahame kuamba kabidi ne:
— Maweja-Nangila kabikutondi, ntshidi anu ntungunuka. Misangu mikuabu neusangane bantu bakane anu makumi asatu, newenze tshinyi?
Maweja-Nangila ne:
— Meme musangane bantu bakane makumi asatu, tshiakubutula tshimenga.
31Abrahame kumukonka ne:
— Maweja-Nangila, umfuile luse bua pandi ngakula nebe. Wewe musangane bantu bakane anu makumi abidi, newenze tshinyi?
Maweja-Nangila ne:
— Meme musangane bantu bakane makumi abidi, tshiakubutula tshimenga.
32Abrahame ne:
— Ndi ngakula musangu wa ndekelu, kufiki munda. Kadi wewe musangane bantu bakane anu dikumi?
Maweja-Nangila kuandamuna ne:
— Meme musangane bantu bakane anu dikumi, tshiakubutula tshimenga to.
33Bajikija kuakula, Maweja-Nangila kumuka, Abrahame kupingana kuende.

Tshibangidilu 19
Lote udi upanduka ku kabutu ka Sodome ne Ngomore
1Batumibue babidi kufikamu Sodome dilolu. Kusanganabu Lote musombe ku tshibuelelu tshia tshimenga. Lote ubamona, kujukaye bua kubakidila. Kuinyikaye mutu panshi, wamba ne:
2— Bakalenga banyi, bu nuenu basue, kanupitshi to. Tuyayi ku mbelu. Nowa mayi ku makasa, nulale. Patshiabu dinda nenutungunuke ne luendu luenu.
Bobu kuandamuna ne:
— Tudi tulala anu pambelu muaba utudi ewu.
3Kadi Lote kubasengelela bikole. Nanku bobu kuanyisha bua kuya ku nzubu kuende. Lote kubalambila biakudia, kuboshila mikata, kudiabu.
4Bantu kabayi banji kulala, bantu balume bonsu ba mu musoku, bakulumpe ne bansongalume kunyungulula nzubu wa Lote. 5Bavua bela mbila bamukonka ne:
— Bantu balume bavua bafika kuebe dilolu edi badi penyi? Bapatula bualu tudi basue bikale bakaji betu.
6Lote kupatuka mu nzubu, kuinjila tshiibi, 7kubambila ne:
— Bana betu, ndi nnusengelela ne: kanuenzedi bantu aba bibi nanku to. 8Angatayi nansha nsongakaji yanyi ibidi eyi. Kayena mianji kumanyangana ne balume to. Nenyipatule pambelu, nuenze nayi bu munudi basue. Kadi bantu balume aba mbenyi banyi, bandi ne bua kulama bimpe. Kanubenzedi bibi to.
9Kadi bena ditunga kukanyina Lote, bamba ne:
— Umuke apa. Wewe kabidi udi anu muenyi mu ditunga dietu. Muukadi ututumina diyi mbishi? Umanye ne: netukuenzele bibi bipite bia bantu aba.
Kusakilabu Lote bikole, kusemenabu pabuipi ne nzubu bua kutula tshiibi. 10Kadi batumibue babidi kukoka Lote, kumubueja mu nzubu, kukanga tshiibi. 11Pashishe kufofomijabu mesu a bonsu bavua ku tshiibi, bansongalume ne bantu bakole, bua bapange kumona tshiibi.
12Batumibue babidi abu kuambila Lote ne:
— Pawikala ne bena diku diebe bakuabu muaba ewu, nansha ne baku bebe, bana bebe ba balume ne ba bakaji, umuke nabu mu tshimenga etshi. 13Bualu Maweja-Nangila mmumane kumvua lumu lua buenzayi bua bena tshimenga etshi, mututume bua kutshibutula.
14Lote kuya kuambila baku bende, bavua babangile bana bende ba bakaji, ne:
— Jukayi lukasa, numuke mu tshimenga etshi, bualu Maweja-Nangila mmusue kutshibutula.
Kadi baku bende kuela meji ne: udi wamba bilele.
15Pa kabundubundu batumibue abu kusamina Lote, bamba ne:
— Jukayi lukasa, angata mukajebe ne bana bebe ba bakaji babidi. Tuyayi bua kanuvu kubutuka pamue ne tshimenga etshi.
16Kadi Lote uvua anu ujingakana. Bantu abu kumukuata ku tshianza, kukuata kabidi ne mukajende, ne bana bende ba bakaji babidi kubapatula mu tshimenga. Bualu Maweja-Nangila uvua musue kusungidila Lote.
17Bobu bamane kupatuka mu ditunga, mutumibue wa Mvidi Mukulu mukuabu kuambila Lote ne:
— Nyema, kolesha bua kudipandisha. Kutangidi panyima, kuimanyi pa muaba. Uye kusokoma ku mukuna bua kuvu kubutuka.
18Lote kumusengelela ne:
— Mukalenga, kabienzeki nanku to! 19Ukadi mumane kumfuila luse, nangananga paudi mumpatule mu tshimenga etshi bua kumpandisha. Kadi meme tshiena mua kufika ku mukuna, diakabi adi kadiyi dianji kunkuata, bualu kuaka nkupite bule. Ndi mua kufuila mu njila. 20Kadi anyisha bua meme kunyemena mu kasoku kaudi umona pabuipi apa, bualu nkakese. Nanku nempande pamue ne bena kasoku aka.
21Mutumibue wa Mvidi Mukulu kuitaba ne:
— Mbimpe, ndi nganyisha kabidi biudi wamba. Tshiena mbutula kasoku aka to. 22Kadi nyema, kolesha ubutame mu kasoku aka. Tshiena mua kuenza bualu, wewe kuyi muanji kufikamu. (Ke padibu binyika kasoku aka ne: Soware.)
23Butshia, Lote kufika mu Soware. 24Diba adi Maweja-Nangila kulokesha mu Sodome ne Ngomore mvula wa kapia kakole ka mfundanga, kela ndimi. 25Mvula awu kubutula bimenga bionsu bibidi, kushipa bantu, kunyanga ditunga ne madimi mene kashidi. 26Mukaji wa Lote kutangila panyima. Kuandamukaye lupingu lua luepu.
27Butshia pa kabundubundu Abrahame kuya muaba uvuabu bimane ne Maweja-Nangila. 28Utangila ditunga dijima dia Sodome ne Ngomore, kumonaye muinshi ubanda mulu bu wa tshikutu tshia kapia.
29Pavua Mvidi Mukulu ubutula Sodome ne Ngomore, uvua anu muvuluke Abrahame. Ke nuwuaye mupandishe Lote.
Lote ne bana bende ba bakaji
30Lote uvua ne buowa bua kushala mu Soware. Ke nuwuaye mumuke ne bana bende ba bakaji babidi bua kuya kusokoma nabu mu lubuebue pa mikuna. 31Dimue dituku, muanende wa bakaji muanabute, kuambila muakunyi ne:
— Tatu ukadi mununu. Mu ditunga dijima edi kamuena muntu udi mua kutusela, tuetu kubuela mu dibaka mudi bantu bonsu benza. 32Nanku tunuishe tatu wetu maluvu. Pakuatshikaye, tuangatangane nende bua tumulelele bana.
33Butuku abu kumushabu tatuabu maluvu. Muanabute kusomba nende. Tatuabu kavua mumanye bionsu bivua bienzeka abi to. 34Butshia muanabute kuambila muakunyende ne:
— Ngaladi ne tatu butuku ebu. Tumunuishe kabidi maluvu lelu. Pakuatshikaye, umanyangane pebe nende bua tumulelele bana.
35Butuku abu kumushabu tatuabu maluvu tshiakabidi. Muana muakunyi kulala nende. Kadi tatuabu kavua mumanye bionsu bivua bienzeka abi to.
36Bana ba bakaji babidi ba Lote kuimita mafu a kudi tatuabu. 37Muanabute kulela muana wa balume, kumuinyika dina ne: Mowabe. Yeye ke nkambua wa bena Mowabe batudi nabu lelu. 38Muana muakunyi pende kulela muana wa balume, kumuinyika dina ne: Bene-Ammi. Yeye ke nkambua wa bena Amone batudi nabu lelu.

Tshibangidilu 20
Abrahame ne Abimeleke
1Abrahame umbuka ku Mambre, kuyaye kuasa kuinshi, mu ditunga dia Kenaane, pankatshi pa Kadeshe ne Shure. Umuke aku, kuyaye kusomba mu Ngerare. 2Kadi bu muvua Abrahame muambile bantu ne: Sara mmuanetu wa bakaji Abimeleke, mukalenga wa bena Ngerare, kuangata Sara bua ikale mukajende. 3Butuku abu, Mvidi Mukulu kumuenekela Abimeleke mu tshilota, kumutandisha ne:
— Wewe udi mudikebele lufu bua mukaji wa bende uudi munyenge ku bukole.
4Kadi, bu muvua Abimeleke kayi muanji kumubuelela mu nzubu, kuambaye ne:
— Akia! Maweja-Nangila, tshisamba tshianyi ne meme katuena ne bualu to. Udi mua kutubutula anu patupu nanku anyi? 5Abrahame wangambidi ne: “Sara mmuanetu wa bakaji.” Kabidi Sara wanjadikidi ne: “Abrahame ntutu”. Ke pamvua musue kuenza bualu ebu, kondu kanyi ka munda kakayi kantuuta, nansha kampisha mene.
6Mvidi Mukulu kuambila kabidi Abimeleke mu tshilota atshi ne:
— Ndi mumanye ne: udi muenze nanku kuyi mumanye bualu. Ke pandi mukukandike ne kulengi ewu mukaji, nansha ne tshianza mene; tshianana, udi untombokela. 7Pingaja mukaji ewu kudi bayende. Umanye ne: bayende mmuambi. Neakuakuile bua kufu to. Kadi wewe mubenge kupingaja mukaji, neufue, kabidi bantu bonsu baudi nabu nebafue.
8Abimeleke kubika patshiatshia, kubikila balombodi ba mu bukalenga buende. Kubamanyishaye bionsu bivua bimuenzekele abi. Balombodi kuzakala bikole. 9Abimeleke kubikidisha Abrahame, umukonka ne:
— Tshiwatuenzedi nenku ntshinyi? Mbualu bubi kaayi bundi mukuenzele bua wewe kutubueja ne bena ditunga dianyi mu tshilumbu bunene nunku! Udi mutuenzele bualu budi muntu kayi mua kuenzela mukuabu to. 10Uvua muele meji kaayi pa kungenzela nunku?
11Abrahame kuandamuna ne:
— Mvua muele meji ne: bantu ba kuneku kabena batshina Mvidi Mukulu. Nanku nebanshipe bua kuangata mukajanyi. 12Bulelela, Sara mmuanetu wa bakaji. Mmuanetu wa tatu. Kena wa mamu to. Ke pamvua mumusele nanku. 13Mvidi Mukulu mmumane kungumusha mu nzubu mua baledi banyi, meme kuambila mukajanyi Sara ne: “Miaba yonsu itudi tupitshila nebe, ambila bantu ne: Abrahame udi muanetu wa balume, bua kabanshipi bualu buebe.”
14Abimeleke kupingajila Abrahame mukajende. Kumutentekelapu ne bapika balume ne bakaji, mikoku, mbuji ne ngombe. 15Abimeleke kuambila Abrahame ne:
— Ditunga dianyi ndikulekele, wase muaba uudi musue.
16Pashishe Abimeleke kuambila Sara ne:
— Nempeshe tutuebe nkanu ya tshiamu tshitoke tshia mushinga mukole tshinunu, bua bantu bonsu baudi nabu bajadike ne: wewe kuena muenze tshilema to. Nanku nebakunemeke.
17Kadi Abrahame kulomba kudi Mvidi Mukulu bua apandishe Abimeleke, apandishe kabidi mukajende ne bakaji bende bapika, bua bamone mua kulela bana tshiakabidi. 18Bualu Mvidi Mukulu uvua mukandike lulelu lua mukaji wa Abimeleke ne lua bakaji bakuabu ba mu diku dia Abimeleke, bualu bua tshilumbu tshia Sara, mukaji wa Abrahame.

Tshibangidilu 21
Diledibua dia Izake
1Maweja-Nangila kusankisha Sara, kumukumbaja bionsu bivuaye mumulaye. 2Sara kuimita, kulelela Abrahame muana wa ku bukunda, mu tshikondu tshivua Mvidi Mukulu mujadike. 3Abrahame kuinyika muana, uvua Sara mumulelele ne: Izake. 4Matuku muanda mukulu akumbana, Abrahame kuteka Izake panshi bu muvua Mvidi Mukulu mumuambile. 5Tshikondu tshivuabu balele Izake, Abrahame uvua mumane kukumbaja bidimu lukama. 6Sara kusanka wamba ne:
— Mvidi Mukulu mmunsekeshe. Nanku bonsu bumvue batela Izake nebaseke pamue nanyi.
7Kuambaye kabidi ne:
— Muntu kaayi uvua mua kuambila Abrahame ne: Dimue dituku Sara neamushe bana mabele? Mpindiewu ngaleledi Abrahame muana wa ku bukunda buende.
Abrahame udi wipata Agare ne Ismayele
8Muana awu kukola, kulekela diamua mabele. Abrahame kulongolola masanka dituku adi.
9Dituku dikuabu, Ismayele, muana wa Abrahame uvuaye mulele ne Agare muena Ejipitu, uvua unaya ne Izake. Sara umona nanku, 10kuambilaye Abrahame ne:
— Ipata mukaji mupika ewu ne muanende, bualu muana wa mukaji ewu kena mua kufuilakana bintu bia bupianyi ne muananyi Izake to.
11Miaku eyi kutonda Abrahame bikole, bualu Ismayele uvua kabidi anu muanende. 12Kadi Mvidi Mukulu kuambila Abrahame ne:
— Kufiki munda bua muana ewu ne bua mukajebe mupika to. Itaba bionsu bidi Sara mukuambile. Uvuluke ne: ndelanganyi yebe yonsu imvua mukulaye neyifumine anu kudi Izake. 13Kadi bua muana uudi mulele ne mukaji mupika ewu, nealele pende bana ba bungi. Neikale tshisamba tshinene, bualu udi muanebe.
14Abrahame, kujuka dinda dionsu, kupesha Agare diampa ne kabulubulu tente ne mayi. Kumusuikaye muana panyima, umuambe ne: Ndaku. Agare uvua wenda ulalakana mu tshipela tshia Bersheba. 15Kadi mayi avuabu nawu mu kabulubulu kujika. Agare kushiya muana muinshi mua mutshi. 16Kuyaye kusomba pa nkayende mutantshi muipi udibu mua kuela muketa ufika. Uvua wamba ne: “Tshiena musue kumona mudi muananyi ufua to”. Agare kusomba ku mpenga, udila muadi. 17Mvidi Mukulu kumvua muadi wa muana. Mutumibue wa Mvidi Mukulu kuela diyi difumine mu diulu, kuebeja Agare ne:
— Tshidi tshikutonda nanku ntshinyi? Kutshinyi to. Mvidi Mukulu umvu muadi wa muana. 18Juka, ubishe muana, umukuate bikole ku tshianza. Ndelanganyi yende neyenze tshisamba tshinene.
19Mvidi Mukulu kutabeja mesu a Agare. Kumonaye tshiina tshia mayi muaba awu. Kusunaye mayi kabulubulu tente, kunuisha muana.
20Mvidi Mukulu kulama muana awu bimpe. Kukolaye, kushalaye tshilembi tshia buta bua mbale tshia kalanda musenga. Kusombaye mu tshipela tshia Parane. 21Mamuende kumuselesha mukaji wa bena Ejipitu.
Abrahame ne Abimeleke badi batua ndondu
22Matuku awu, Abimeleke ne Pikole, mulombodi wa bena mvita bende, kufika kudi Abrahame, bamuambila ne: — Mvidi Mukulu udi ukuambuluisha mu bionsu biudi wenza. 23Nanku, uditshipe mpindiewu kumpala kua Mvidi Mukulu ne: tshiakuenzela Abimeleke, bana bende ne ndelanganyi yende bibi to. Kadi ungenzele meme, ne bena ditunga dianyi diudi usomba, bimpe mumvua mukuenzele.
24Abrahame kuitaba ne:
— Eyowa, ndi nditshipa nanku.
25Kadi, Abrahame kuela Abimeleke lusanzu bua tshiina tshia mayi tshivua bena mudimu bende bakandamana natshi. 26Abimeleke kukema wamba ne:
— Tshiena mumanye udi muenze nanku to! Kuvua mungambile bualu ebu kuonsu eku! Nkadi mbumanya anu lelu.
27Abrahame kupesha Abimeleke mikoku, mbuji ne ngomba. Bonsu babidi kutua ndondu. 28Kadi, Abrahame kuteka bana ba mikoku muanda mutekete pa nkayabu. 29Abimeleke kumukonka ne:
— Wenji nanku bua tshinyi?
30Abrahame kuandamuna ne:
— Ndi nkupa bana ba mikoku aba muanda mutekete bua bakuvuluije ne: uvua mumbule tshiina tshia mayi etshi ngAbrahame!
31Nanku kuinyikabu muaba awu ne: Bersheba, bualu bonsu babidi bavua batuilapu ndondu ne mutshipu.
32Bobu bamane kutua ndondu nanku, Abimeleke ne Pikole, mulombodi wa bena mvita bende, kupingana mu ditunga dia bena Peleshete.
33Abrahame kuya mu Bersheba, kukunamu mutshi wa kampanga-nzevu. Ke muvuaye utendelela Mvidi Mukulu wa kashidi, utela dina dia Maweja-Nangila. 34Abrahame kushala mu ditunga dia bena Peleshete matuku mulongulongu.

Tshibangidilu 22
Abrahame udi witaba bua kulambula Mvidi Mukulu Izake
1Izake mumane kukola, Mvidi Mukulu kuteta Abrahame. Kumubikilaye ne:
— Abrahame.
Yeye kuitaba ne:
— Ke meme ewu.
2Mvidi Mukulu kumuambila ne:
— Angata muanebe umuepele Izake uudi mupite kunanga awu, uye nende mu ditunga dia Moriya pa mukuna umbakuleja, umungoshile pa tshilambuilu.
3Butshia Abrahame kujuka ne dinda dionsu, kuangata muanende Izake, bena mudimu bende babidi, mpunde wende ne nkunyi. Kuyaye muaba uvua Mvidi Mukulu mumuambile bua kulambula mulambu. 4Bamane kuenda matuku asatu, Abrahame ukenzakana kumona mukuna awu umueneka pa bule. 5Abrahame kuambila bena mudimu bende babidi ne:
— Nuenu nushale apa ne nyama wa mpunde ewu. Meme ne muananyi tuyaya kulu kuaka bua kutendelela Mvidi Mukulu. Pashishe netupingane apa.
6Abrahame kuambika muanende Izake tshisumbu tshia nkunyi, kukuata kela, kuambula mbabula ne makala a kapia. Pavuabu benda pamue, 7Izake kukonka Abrahame ne:
— Tatu!
Awu ne:
— Muananyi.
Izake ne:
— Tudi ne nkunyi ne kapia, kadi muana wa mukoku wa kulambula udi penyi?
8Abrahame kuandamuna muanende ne:
— Muananyi, Mvidi Mukulu nkayende neatupe muana wa mukoku.
Bonsu babidi kutungunuka ne luendu. 9Bafika muaba uvua Mvidi Mukulu mumuambile, Abrahame kuenza tshilambuilu, kutekapu nkunyi. Pashishe kusuikaye muanende Izake, kumuteka pa tshilambuilu pamutu pa nkunyi. 10Kuambulaye kela bua kumukosa mutu. 11Kadi kumvuaye diyi dia mutumibue wa Mvidi Mukulu difumina mu diulu dimubikila ne:
— Abrahame, Abrahame!
Yeye kuitaba ne:
— Ke meme ewu.
12Maweja-Nangila kumukandika ne:
— Kulengi muana, kumuenzedi bibi. Mpindiewu ngajadiki ne: udi untshina meme Mvidi Mukulu, bualu kuena mumpale muanebe umuepele umvua mukupeshe.
13Abrahame ukenzakana, kumonaye mukoku wa tshimpanga, nsengu yatshi mipatame mu mutshi. Kuangataye mukoku wa tshimpanga awu, kulambula Mvidi Mukulu pa muaba wa muanende Izake. 14Nanku Abrahame kuinyika muaba awu ne: “Mukuna wa Maweja-Nangila udi utupesha!” Mukuna awu batshidi baubikila too ne mpindiewu ne: “Pa mukuna ewu Maweja-Nangila neatupeshe.”
15Mutumibue wa Mvidi Mukulu kubikila Abrahame tshiakabidi, 16umuambila ne:
— Maweja-Nangila udi ujadika ne: Bu muudi muenze nanku kuyi mumpale muanebe umuepele, bu mundi meme Mvidi Mukulu, ndi nditshipa ne: 17Nenkuele lupemba; nemvudije ndelanganyi yebe bungi bua mitotu ya mulu, nansha bu lusenga lua ku muelelu wa mayi manene. Ndelanganyi yebe neyinyenge misoku ya bena lukuna bayi. 18Bisamba bionsu bia pa buloba nebipetele diakalenga ku ndelanganyi yebe, bualu witabi mikenji yanyi.
19Pashishe Abrahame kupingana kuvua bena mudimu bende bashale, kuya nabu bonsu mu Bersheba mu ditunga divuaye usomba.
20Malu awu mamane kupita, kuambilabu Abrahame ne: “Bana ba balume badi Milka, mukaji wa muanenu Nahore, mulele badi muanda mukulu: 21muanabute udi Use, pashishe Buze, Kemuyele, tatuende wa Arame,
22Keshede, Azo, Pildashe, Idlafe ne Betuyele, 23tatuende wa Rebeka.” Ke bana muanda mukulu bavua Milka mulelele Nahore, muanabu ne Abrahame. 24Reyuma mukaji mukuabu wa Nahore, uvua mulele bana ba balume aba banayi: Teba, Ngahame, Tahashe ne Maaka.

Tshibangidilu 23
Abrahame udi usumba lukita bua kujika Sara
1Sara mumane kukumbaja bidimu lukama makumi abidi ne muanda mutekete, 2kufuaye mu Kiriyate-Arba, momumue ne Ebrone, mu ditunga dia Kenaane. Abrahame kuenza madilu a mukajende, kumudila. 3Patshivua tshitalu tshia Sara katshiyi tshianji kujika, Abrahame kuya kudi ndelanganyi ya Ete, kubambila ne:
4— Meme ndi muenyi munkatshi muenu. Numpeshe muaba, muenu munu, wa kujika muena kuanyi.
5Bena Ete kuandamuna ne:
6— Mukalenga, Mvidi Mukulu mmukuele lupemba, suaku ututeleje. Ujike mukajebe mu lukita luakane lua ku nkita yetu. Muntu wa kutudi nansha umue kena mua kukupala lukita luende bua ujike muena kuebe to.
7Abrahame kujuka, kuinyika mutu panshi, wambila ndelanganyi ya Ete bavua base mu buloba abu, 8ne:
— Panuikala basue bua meme kujika muena kuanyi apa, ndombelayi kudi Efrone, muana wa Sohare. 9Ampeshe lubuebue luende ludi ku mpenga kua budimi buende. Alunsumbishe ku mushinga walu, nuenu batangile, bua lushale muaba wanyi.
10Efrone, muena Iti, uvua musombe munkatshi mua bana babu amu. Kuandamunaye Abrahame ne bena Iti bavua basombe ku tshibuelelu tshia tshimenga bonsu bateleja ne:
11— Ndi nkusengelela ne: tshiena nkusumbisha budimi ne lubuebue to. Ndi nkupeshabi, bana betu bonsu batangile, bua ujikemu muena kuebe.
12Abrahame kuinama panshi kumpala kua bonsu bavua muaba awu, 13wambila Efrone, bua bonsu bumvue, ne:
— Ndi nkusengelela ne: unteleje! Ndi mfila mushinga wa budimi, uwangate, bua njike muena kuanyi.
14Efrone kuandamuna Abrahame ne:
15— Ndi nkusengelela ne: unteleje: muaba ewu udi mua kuikala wa mushinga wa nkanu ya tshiamu tshitoke tshia mushinga mukole nkama inayi. Kadi mine ayi idi mua kutuenzela wewe ne meme tshinyi? Nanku, jika muena kuebe.
16Abrahame kuitaba bivua Efrone muakule, kumubadilaye nkanu bungi buvuaye utela, bana babu bumvue. Nanku kumupeshaye nkanu ya tshiamu tshitoke tshia mushinga mukole nkama inayi, bilondeshile mishinga ya basumbishi ba bintu. 17Anu dituku adi, lubuebue lua Makpela luvua mu budimi bua Efrone, luseke ludi diba dipatukila lua Mambre, kushala mu dina dia Abrahame, kabidi ne mitshi yonsu ivua mikuna mu budimi amu. 18Bena Iti kujadikilabu bantu bonsu bavua ku tshibuelelu tshia tshimenga ne: muaba udi Abrahame musumbe washadi mu dina diende.
19Pashishe, Abrahame kujika muena kuende mu lubuebue alu luvua mu budimi bua Makpela pabuipi ne Mambre, udibu babikila ne: Ebrone, mu ditunga dia Kenaane. 20Budimi abu ne lubuebue luvuamu, Abrahame kubiangata kashidi, bena Iti bonsu bamone. Kushalabi muaba wa kujika bena diende bonsu.

Tshibangidilu 24
Izake udi usela Rebeka
1Abrahame kukola kukulakaja. Maweja-Nangila uvua anu mumuele lupemba mu malu onsu. 2Dituku dikuabu Abrahame kuambila muena mudimu mukulumpe wa ku bena mudimu bende ne:
— Kuata muinshi mua tshibelu tshianyi, 3uditshipe mu dina dia Maweja-Nangila, Mvidi Mukulu wa diulu ne buloba, bualu kuena mua kukebela muananyi Izake mukaji wa mu ditunga dia Kenaane mundi muase emu to. 4Kadi uditshipe kundi, uye kukebela muananyi Izake mukaji anu kuetu kundela mu ditunga dietu, mu diku dietu.
5Muena mudimu awu kukonka Abrahame ne:
— Kadi pikala mukaji awu mubenge bua kumuka mu ditunga diabu bua kusomba kuneku, ndi mua kuya ne muanebe Izake bua aye kusomba kuenu, muaba udi mukaji awu anyi?
6Abrahame kuandamuna ne:
— Wamanya, kuena mua kuya ne muananyi kuetu to. 7Bualu pavua Maweja-Nangila, Mvidi Mukulu wa diulu, mumpatule mu ditunga dietu ne mu diku dia baledi banyi, uvua mundaye bua kupesha ndelanganyi yanyi ditunga edi. Nanku, anu yeye neatume mutumibue wende kumpala kuebe, bua akuleje nsongakaji uudi mua kuselela muananyi Izake. 8Pikala nsongakaji awu ubenga mua kumuka mu ditunga diabu, diditshipa diebe kadiena dikuenzela bualu to. Kadi, nansha bia munyi, kuena mua kuya ne muananyi kuaka to.
9Muena mudimu kukuata muinshi mua tshibelu tshia mfumuende Abrahame, uditshipa bua kukumbaja bionsu bivua mfumuende mumutume bua kuenza. 10Muena mudimu awu kuangata tumelu dikumi tua mfumuende ne bionsu bivuaye mumone ne mbilenga. Bavua benda batangile mu tshimenga muvua Nahore musombe mu tshitupa tshia ku mutu kua misulu mu ditunga dia Mezopotamiya.
11Muena mudimu awu kufika pabuipi ne tshiina tshivua ku mpenga kua tshimenga dilolu, diba didi bakaji baya bua kusuna mayi. Kufuishaye tumelu binu panshi. 12Kutuadijaye kulomba Mvidi Mukulu wamba ne:
— Maweja-Nangila, Mvidi Mukulu wa mfumuanyi Abrahame, lelu ndi nkusengelela ne: ungendeshe diakalenga, ukumbaje biuvua mulaye mfumuanyi Abrahame. 13Mpindiewu ndi muimane ku mpokolu wa mayi. Bana ba bakaji ba bantu badi mu tshimenga nebafike bua kusuna mayi. 14Nsongakaji ungambila ne: “Bu wewe musue tula mulondu panshi, umpeshe mayi a kunua,” pikalaye mua kuitaba bua kumpesha mayi a kunua, ne kunuisha tumelu tuanyi, nemmanye ne nsongakaji awu ke uudi musunguile muntu webe Izake. Kabidi nenjadike ne: malu onsu auvua mulaye mfumuanyi Abrahame akumbanyi.
15Muena mudimu kayi muanji kujikija ditendelela, Rebeka, muana wa Betuyele, kufika, muambuile mulondu wa mayi pa makaya. Betuyele uvua muana wa Nahore, muanabu ne Abrahame. Mamuende wa Betuyele uvua Milka. 16Rebeka uvua nsongakaji muimpe, wengelela. Kavua muanji kumanyangana ne balume. Upueka ku tshiina, kusunaye mayi mulondu tente. Mu dipingana diende, 17muena mudimu wa Abrahame kuya lubilu kumpala kuende, umulomba ne:
— Bu wewe musue, mpeshaku mayi a kunua.
18Nsongakaji kuandamuna ne:
— Mukalenga wanyi, nuaku.
Kumuinyikilaye lukasa mulondu mu diboku. Muena mudimu kunua. 19Ujikija kunua, nsongakaji kumuambila kabidi ne:
— Ndi nya kusuna makuabu bua kunuisha tumelu tuebe tuonsu.
20Nsongakaji kupongolola lukasa mayi avua mashale mu mulondu mu luuvu. Kuyaye lubilu kusuna mayi makuabu, kuanuisha tumelu tuonsu. 21Muena mudimu uvua anu mupuwe umukenketa, udiebeja ne: “Maweja-Nangila mmungendeshe diakalenga anyi?” 22Nsongakaji mumane kunuisha tumelu tuonsu mayi, muena mudimu kumupa kakanu ka mpawungi kikale ne bujitu bu bua gramme isambombu. Kumupa kabidi bikanu bibidi bia ku maboku, tshikanu tshionsu tshivua ne bujitu bupite pa gramme lukama. 23Pashishe kukonkaye nsongakaji ne:
— Ungambile: udi muana wa nganyi? Tudi mua kupeta muaba wa kulala ku mbelu kuenu ne batudi nabu anyi?
24Nsongakaji kumuandamuna ne:
— Meme ndi muana wa Betuyele, kabidi muikulu wa Nahore ne Milka.
25Nsongakaji kumuambila kabidi ne:
— Kumbelu kuetu kudi muaba wa nuenu kulala, kudi kabidi bisosa bivule bia kuladika nyama ne bia kuyidisha.
26Muena mudimu kuela Maweja-Nangila tuasakidila, mutue binu panshi, 27wamba ne:
— Ndi ngela Maweja-Nangila, Mvidi Mukulu wa mfumuanyi Abrahame, tuasakidila, bualu wakumbaji bionsu bivuaye mulaye mfumuanyi Abrahame. Maweja-Nangila mmungendeshe diakalenga mu njila mujima, mumfikishe anu mu diku dia mfumu wanyi Abrahame.
28Nsongakaji uya lubilu kumbelu kuabu, kulondelaye mamuende malu awu onsu. 29Kadi Rebeka uvua ne muanabu wa balume, dina diende Labane. Labane kuya lukasa bua kusambakena ne muntu uvua ku tshiina tshia mayi. 30Uvua mumone kakanu ne bikanu bivua ku maboku a muanabu wa bakaji, mumvue kabidi nuwuaye ulonda bivua muena mudimu awu mumuambile. Nanku kusanganaye muntu awu ne tumelu tuende ku tshiina tshia mayi. 31Labane kuambila muena mudimu wa Abrahame ne:
— Luaku, tuye pambelu, lekela kuimana apa. Ndi mumane kukulongoluela muaba wa kulala ne wa kuladika tumelu tuebe. Maweja-Nangila mmumane kukuendesha diakalenga.
32Kuyabu ne muena mudimu wa Abrahame pambelu. Bafika, kutululabu bintu bionsu bivua tumelu tuambule. Kutulabu kabidi bisosa ne mashinda bua kutudisha. Kutuadilabu muena mudimu, ne bantu bavuaye nabu, mayi a kuowa ku makasa. 33Kumupeshabu kabidi ne biakudia. Kadi kuandamunaye ne:
— Kumpala kua meme kudia, nganji kunuambila bualu bundi muende nabu.
Labane kumuandamuna ne:
— Ambaku, tudi bakupa matshi.
34Yeye kubambila ne:
— Meme ndi muena mudimu wa Abrahame. 35Mfumuanyi Abrahame mmupete diakalenga. Maweja-Nangila mmumunemeshe ne bintu bia bungi: ke mikoku, ngombe, mbuji, tumelu, mpunde, biamu bitoke bia mushinga mukole, biamu bia mpawungi, ne bapika balume ne bakaji. 36Sara, mukaji wa mfumuanyi Abrahame, mmumulelele muana wa balume wa ku bukunda. Bubanji buonsu bua mfumuanyi Abrahame budi anu mu dina dia muanende awu. 37Mfumuanyi Abrahame uvua mungambile bua meme kuditshipa, yeye muteleje, bua tshikebedi muanende Izake mukaji wa mu ditunga dia Kenaane, muaba udi mfumuanyi musombe. 38Ke padi mfumuanyi muntume bua kuselela Izake mukaji anu wa mu tshisamba tshia mfumuanyi, ne wa mu diku diabu mene. 39Ngunwua nanku, meme kumukonka ne: “Kadi pikala nsongakaji awu mubenge bua tuetu kuya nende, ndi mua kuenza tshinyi?” 40Mfumuanyi Abrahame kungandamuna ne: “Maweja-Nangila undi mvuluka matuku onsu, neakuendeshe diakalenga. Mutumibue wende neakulombole. Neakuleje nsongakaji wa mu tshisamba tshietu, mu diku dia tatu wanyi, uudi mua kuselela muananyi. 41Kadi pikala bena dianyi babenga, diditshipa diebe kadiena dikuenzela bualu to, bualu diba adi kadiena dikukuata kabidi to.” 42Lelu mfika ku tshiina tshia mayi, meme kutendelela ne: “Maweja-Nangila, Mvidi Mukulu wa mfumuanyi Abrahame, ndi nkusengelela ne: ungendeshe diakalenga mu luendu elu. 43Mpindiewu ndi muimane ku mpokolu wa mayi. Muana wa bakaji yonsu wafika bua kusuna mayi, pangamulomba ne: ‘Umpeshe mayi a kunua’, 44pikalaye muitabe bua kumpesha mayi a meme kunua, ne bua kunuisha tumelu tuanyi, nemmanye ne: yeye ke udi Maweja-Nangila musunguile Izake.” 45Tshiyi muanji kujikija ditendelela dianyi, Rebeka kufika muambuile mulondu wa mayi pa makaya, uya ku mpokolu. Yeye mumane kusuna mayi, meme kumulomba ne: “Bu wewe musue, mpeshaku mayi a kunua.” 46Nsongakaji kumusha mulondu lukasa pa makaya, ungamba ne: “Nuaku. Pawajikija, nennuishe tumelu tuebe kabidi.” Nanku meme kunua mayi. Kunuishaye ne tumelu tuanyi. 47Pashishe meme kumukonka ne: “Wewe udi muana wa nganyi?” Yeye kungandamuna ne: “Ndi muana wa Betuyele, ne kabidi muikulu wa Nahore ne Milka.” Ngunwua nanku, meme kumupesha bikanu bia ku maboku, kumuela ne kakanu ku diulu. 48Meme kutua binu panshi bua kuela Maweja-Nangila, Mvidi Mukulu wa mfumuanyi Abrahame, tuasakidila. Bualu uvua mungendeshe diakalenga, tshiyi mupete njiwu. Mmumfikishe ne mu diku dia mfumuanyi. Nanku ndi mua kuya ne nsongakaji ewu kudi muana wa mfumuanyi. 49Mpindiewu panuikala bitabe bua kukumbaja dijinga dia mfumuanyi, nansha panuikala babenge, nungambile patoke bua mmone tshindi mua kuenza.
50Labane ne Betuyele kumuandamuna ne:
— Bualu ebu mbulongolola kudi Maweja-Nangila nkayende. Tuetu katuena ne diyi dia kuamba. 51Ke Rebeka awu mukutangile. Ndayi nende bua ikale mukaji wa Izake, muana wa mfumuebe, bu mudi Maweja-Nangila mulongolole.
52Muena mudimu wa Abrahame umvua nanku, kutuaye binu panshi, utendelela Maweja-Nangila, umuela tuasakidila. 53Pashishe kukangulaye bibuta biende, kupatulaye bilengejelu bia tshiamu tshitoke tshia mushinga mukole, bia mpawungi, kabidi ne bilamba. Kubipeshaye Rebeka. Kufilaye bintu bia mushinga mukole kudi Labane, ne kudi mamuende wa Rebeka. 54Pashishe muena mudimu wa Abrahame ne bonsu bavuaye muende nabu, kudiabu, kunuabu, kulalabu. Butshia dinda kubalayaye ne: “Nkadi mpingana kudi mfumuanyi.” 55Mamuende wa Rebeka, ne muanabu ne Rebeka, kuandamunabu ne:
— Nsongakaji anji ashale kabidi matuku dikumi. Nenushishe kuya nende.
56Muena mudimu wa Abrahame kubandamuna ne:
— Maweja-Nangila mmumane kungendesha diakalenga. Kanuena mua kumpitshishila diba to. Mpeshayi mukaji, mpingane kua mfumuanyi.
57Bobu kuandamuna ne:
— Nanku tubikile nsongakaji, atuambile tshidi ku muoyi wende.
58Nsongakaji ufika, kumukonkabu ne:
— Udi musue kuya ne udi mukuvuile ewu anyi?
Yeye kuandamuna ne:
— Eyowa, tuyaya amu nende.
59Baledi ba Rebeka kuanyisha bua Rebeka ne ndeji wende, uvua mumukoleshe, baye ne muena mudimu wa Abrahame, kabidi ne bonsu bavuaye muende nabu. 60Baledi ba Rebeka kumuela lupemba, bamba ne:
“Wewe muanetu wa bakaji,
Ulele balume, ulele bakaji ba bungi.
Ndelanganyi yebe inyenge
bimenga bia bena lukuna bayi!”
61Pashishe Rebeka ne bena mudimu bende kubanda pa tumelu. Kuyabu pamue ne muena mudimu wa Abrahame.
62Izake uvua musombe mu tshitupa tshia kuinshi tshia ditunga dia Kenaane. Uvua mumane kumuka ku tshiina tshia mayi tshia Lahayi-Royi. 63Dimue dituku dilolu uvua muye kuendakana mu mpata. Ukenzakana, kumonaye tumelu tuye kudiye. 64Rebeka kumona Izake, kutuluka pa kamelu. 65Kukonkaye muena mudimu wa Abrahame ne:
— Muntu udi mutuvuile mu mpata bua kutuakidila nnganyi?
Muena mudimu kuandamuna ne:
— Ke Izake mfumuanyi.
Rebeka kudibuikila tshilamba ku mesu. 66Muena mudimu wa Abrahame kulondela Izake bionsu bivuaye muenze mu luendu. 67Izake kuangata Rebeka, kuya nende ku ntenta wa mamuende Sara. Rebeka kushala muena kuende. Izake kumunanga bikole. Dibungama divuaye nadi bua lufu lua mamuende Sara kujikadi.

Tshibangidilu 25
Lufu lua Abrahame. Ndelanganyi yende mikuabu
1Abrahame kusela mukaji mukuabu, dina diende Ketura. 2Mukaji awu kumulelela bana basambombu: Zimrane, Yokshane, Medane, Madiyane, Ishebake ne Shuwa. 3Yokshane ke tatuende wa Saba ne wa Dedane. Ndelanganyi ya Dedane ivua nunku: Bena Ashure, bena Letushe, ne bena Leyume. 4Madiyane uvua mulele bana ba balume batanu: Efa, Efere, Anoke, Abida ne Elda. Bana aba ke ndelanganyi yonsu ya Ketura.
5Abrahame kupesha Izake bia bumpianyi bionsu bivuaye nabi. 6Patshivuaye ne muoyi, kupeshaye bana bavuaye mulele ne bakaji bakuabu, biabu bintu bia bumpianyi. Kadi kubumushaye mu ditunga divua Izake. Kubatumaye mu ditunga dia ku luseke ludi diba dipatukila. 7Abrahame mumane kukulakaja, mukumbaje bidimu lukama makumi muanda mutekete ne bitanu, 8kutuilaye mu diakalenga, kulonda bankambua bende. 9Bana bende Izake ne Ismayele kumujika mu lubuebue lua Makpela luvua pabuipi ne Mambre, mu budimi bua Efrone, muana wa Sohare, muena Iti. 10Ke budimi buvua Abrahame musumbe kudi bena Iti. Ke mu wabu bamujike pabuipi ne muena kuende Sara. 11Abrahame mumane kufua, Izake kuya kusomba pabuipi ne tshiina tshia mayi tshia Lahayi-Royi. Mvidi Mukulu kumuela lupemba mu malu onsu.
12Eyi ke ndelanganyi ya Ismayele, muana wa Abrahame, uvuaye mulele ne Agare, muena Ejipitu, uvua ukuatshila Sara mudimu. 13Muanabute uvua Nebayote, balonda kudi Kedare, bamutua mu nyima kudi Adbeyele ne Mibsame, 14Mishema, Duma, Masa, 15Adade, Tema, Yeture, Nafishe, uvua mushile Kedma dibela. 16Ke muvua mena a bana ba balume dikumi ne babidi ba Ismayele nanku. Bobu aba ke bankambua ba bisamba. Bantu binyikile misoku ne miaba ya kusomba mu mitanda mena abu. 17Ismayele mumane kukumbaja bidimu lukama makumi asatu ne muanda mutekete, kulondaye bankambua bende mu lufu. 18Ndelanganyi ya Ismayele ivua miase pankatshi pa Avila ne Shure. Shure udi pabuipi ne Ejipitu, mu njila wa ku Ashure. Ndelanganyi ayi kayivua misombe muaba umue ne ndelanganyi mikuabu ya Abrahame to.
YAKOBE
Diledibua dia Esawu ne Yakobe
19Malu a Izake, muana wa Abrahame, adi nunku: 20Izake mumane kukumbaja bidimu makumi anayi, kuselaye Rebeka, muana wa Betuyele, muena Arame, mufumine ku tshitupa tshia Mezopotamiya tshia ku mutu kua misulu. Rebeka uvua ne muanabu wa balume, dina diende Labane. 21Kadi bu muvua Rebeka muikale nkumba, Izake kutendelela Maweja-Nangila bua mukajende awu alele muana. Maweja-Nangila kuitaba dilomba adi. Rebeka kuimita difu dia bana ba mapasa. 22Bana abu bavua baluangana bikole munda mua mamuabu. Rebeka kudiebeja ne:
— Malu a mushindu ewu adi angenzekela, meme ne difu, bua tshinyi?
Pashishe kuyaye kuebeja Maweja-Nangila. 23Maweja-Nangila kumuandamuna ne:
Bisamba bia bantu bibidi bidi munda muebe,
neulele bisamba bibidi bishilangane.
Kadi tshisamba tshimue netshipite tshikuabu ku bukole.
Muanabute neikale mupika wa muakunyende.
24Diba dia kulela dikumbana, kamuvua kabidi mpata to. Rebeka kulela bana ba mapasa babidi ba balume. 25Mbuyi uvua mukunze, muikale ne boya pambidi, buenza bu tshinkutu. Kumuinyikabu ne: Esawu. 26Kadi Kabanga kulua, mukuate muanabu Esawu ku tshikankanya. Kumuinyikabu ne: Yakobe. Diba divuabu balele bana abu, Izake uvua ne bidimu makumi asambombu.
27Bana ba mapasa abu kukola. Esawu uvua tshilembi wa kalanda-musenga, musue kukeba nyama mu tshisuku. Kadi Yakobe uvua muntu wa lutulu, musue kulama ku mbelu. 28Izake uvua mutambe kunanga Esawu, bualu uvua munange bikole munyinyi wa nyama ya mu tshisuku. Kadi Rebeka uvua mupite kunemenena anu kudi Yakobe.
29Dituku dikuabu, Esawu ufuma ku dipata nyama mu tshisuku, mupungile ne nzala, kusanganaye Yakobe mulamba nsupu wa nkunde. 30Esawu kumulomba ne:
— Mpeshaku nsupu wa nkunde mukunze uudi mulamba, ndia, bualu mukana mmungume.
(Ke padibu babikila Esawu ne: Edome, mmomumue ne: mukunzubile.)
31Yakobe kuandamuna ne:
— Bua meme kukupesha nsupu wa nkunde ewu, bangabanga unsumbishe bumuanabute buebe.
32Esawu kuandamuna ne:
— Bumuanabute kabuena bungambuluisha kabidi to. Nzala idi mua kunshipa.
33Yakobe kuandamuna Esawu ne:
— Nanku anji kuditshipa ne: Ndi mpesha Yakobe bumuanabute buanyi. Esawu kuditshipa, kusumbisha bumuanabute buende kudi muakunyende. 34Pashishe Yakobe kupesha mukuluende mampa ne nsupu ya nkunde. Esawu kudia, kunua, kutungunuka ne luendu. Ke muvua Esawu kayi muangate bumuanabute buende abu ne mushinga nansha.

