Tshibangidilu 1
KU MBANGILU
Mvidi Mukulu udi ufuka bintu ne bantu
1Dituku dia kumpala Mvidi Mukulu kufuka diulu ne buloba.
2Pa buloba pavua tshianana kapayi tshintu, anu midima miaba yonsu. Mueyelu wa Mvidi Mukulu ke uvua unyunguluka pa mayi. 3Mvidi Mukulu kuamba ne: “Butoke buenzeke!” Butoke kuenzekabu. 4Mvidi Mukulu kumona ne butoke budi buimpe, kupandukaye butoke ne midima. 5Kuinyikaye butoke ne: “Mmunya,” midima ne: “Mbutuku.”
6Dituku dibidi Mvidi Mukulu kuamba ne: “Tshibuashibuashi tshienzeke munkatshi mua mayi, bua kupandulula mayi adi muinshi ne adi mulu!” 7Mvidi Mukulu kufuka tshibuashibuashi bua kupandulula mayi adi muinshi ne adi mulu. Kuenzekabi nanku. 8Kuinyikaye tshibuashibuashi ne: “Ndiulu”.
9Dituku disatu Mvidi Mukulu kuamba ne: “Mayi onsu adi muinshi mua tshibuashibuashi adisange muaba umue, buloba bume bumueneke.” Kuenzekabi nanku. 10Mvidi Mukulu kuinyika muaba mume ne: “Mbuloba,” mayi avua madisange ne: “Mmayi manene.” Mvidi Mukulu kumona ne bionsu bidi bimpe. 11Mvidi Mukulu kuamba ne: “Bikunyibua bitoloke pa buloba, bisosa bidi biela nzeba ne mitshi idi ikuama bimuma bia mishindu yonsu.” 12-13Pa buloba kutoloka bisosa bidi biela nzeba ne mitshi idi ikuama bimuma bia mishindu yonsu. Kuenzekabi nanku. Mvidi Mukulu kumona ne bionsu bidi bimpe.
14Dituku dinayi Mvidi Mukulu kuamba ne: “Mulu muikale bimunyi bua kuleja dishilangana dia munya ne butuku. Bimunyi abi bikale bimanyinu bia matuku, bidimu ne bikondu bia bibilu, 15bikale kabidi bitokesha pa buloba bujima.” Kuenzabi nanku. 16Mvidi Mukulu kufuka bimunyi binene bibidi: diba bua kutokesha mu munya, ngondu bua kukenkesha butuku. Kufukaye mitotu kabidi. 17Mvidi Mukulu kubiteka mu tshibuashibuashi bua bitokeshe pa buloba, 18diba ditokesha mu munya, ngondu ukenkesha butuku. 19Kumonaye ne: bionsu bidi bimpe.
20Dituku ditanu Mvidi Mukulu kuamba ne: “Mu mayi muikale minyinyi mishilangane, kabidi nyunyi ibuke mulu mu tshibuashibuashi!” 21Mvidi Mukulu kufuka minyinyi minene ne mikese idi yenda mu mayi ya mishindu ne mishindu, ne nyunyi yonsu idi ibuka mulu ya mishindu mishilangane. Kumonaye ne bionsu bidi bimpe. 22Mvidi Mukulu kubiela lupemba, wamba ne: 23“Nuluangane, nuwuje mayi manene, nyunyi ivulangane pa buloba bujima.”
24Dituku disambombu Mvidi Mukulu kuamba ne: “Pa buloba pikale nyama ya mishindu yonsu: bilandadi, nyama ya ditu ne bimuna.” Kuenzekabi nanku. 25Mvidi Mukulu kufuka nyama ya pa buloba ya mishindu yonsu, bimuna ne bilandadi bia mishindu mishilangane. Kumonaye ne bionsu bidi bimpe.
26Mvidi Mukulu kuamba ne: “Tufuke muntu mufuanangane netu, bua ikale mfumu wa minyinyi ya mu mayi, nyunyi ya mulu, bimuna, bilandadi ne bintu bionsu bidi pa buloba.”
27Mvidi Mukulu kufuka bantu,
bafuane Mvidi Mukulu mene.
Kubafukaye mulume ne mukaji.
28Kubelaye lupemba, wamba ne: “Tantayi, nulelangane, nuvulangane buloba bujima. Nubukokeshe, nuikale bamfumu ba minyinyi ya mu mayi, nyunyi ya mulu, bimuna, bilandadi ne bionsu bidi pa buloba.” 29Mvidi Mukulu kubambila ne: “Mbanupeshi midioku yonsu ya pa buloba idi ne ntete, ne mitshi yonsu idi ikuama bimuma, bikale biakudia bienu. 30Kadi nyama yonsu, nyunyi ya mulu ne bilandadi, mbayipeshi bidimenena, bikale biakudia biayi.” Kuenzekabi nanku. 31Mvidi Mukulu kukenketa bintu bionsu bivuaye mufuke, kumonaye ne: bidi bimpe bitambe.

Tshibangidilu 2
1Ke muvua Mvidi Mukulu mujikije diulu, buloba ne bintu bionsu bidipu. 2Mvidi Mukulu mumane kujikija mudimu uvuaye muenze, kuikishaye dituku dia muanda muteketa. 3Dituku dia muanda muteketa kushala diende dia tshijila, bualu ndituku divuaye muikishe kunyima kua midimu yende ya Mufuki. 4Ke muvua Mvidi Mukulu mujikije mudimu wa kufuka diulu ne buloba nanku.
Lupangu lua Edene
Dituku divua Maweja-Nangila Mvidi Mukulu mufuke diulu ne buloba, 5mitshi ne bisosa kabivua bianji kutoloka to. Bualu Maweja-Nangila Mvidi Mukulu kavua muanji kulokesha mvula, kabidi muntu kavuapu bua kudima buloba. 6Mayi avua apatuka munda mua buloba ke avua abupesha tshitalela.
7Maweja-Nangila Mvidi Mukulu kuangata dima, kufuka nadi mulume, kumuela mueyelu wa muoyi mu mimpempe ya diulu, mulume kushala tshifukibua tshidi tshienda ne muoyi. 8Maweja-Nangila Mvidi Mukulu kuenza lupangu mu ditunga dia Edene luseke ludi diba dipatukila, kutekamu muntu uvuaye mufuke awu. 9Maweja-Nangila Mvidi Mukulu kumenesha mitshi ya mishindu yonsu pa buloba, mitshi milenga kumona ne mesu, mimpe kudia mukana. Munkatshi mua lupangu muvua mutshi wa muoyi ne mutshi wa kujingulula malu mimpe ne mabi.
10Musulu wa mayi kupatuka mu Edene bua kufila tshitalela mu lupangu. Musulu awu uvua mupanduluke misapa inayi. 11Dina dia musapa wa kumpala didi Pishona; wowu udi munyingulule ditunga dijima dia Avila. Muaba awu mudi mpawungi, 12mpawungi muimpe mutambe, kamonya ka dipembu ka mbdeliyume ne mabue a mushinga mukole a onikse kabidi. 13Dina dia musapa muibidi didi Ngishone; wowu udi munyungulule ditunga dia Kushe. 14Musapa muisatu ke Tigre; wowu udi upita ku luseke ludi diba dipatukila lua tshimenga tshia Ashure. Musapa muinayi ke Perate.
15Maweja-Nangila Mvidi Mukulu kuteka muntu mu lupangu lua Edene bua kudimamu ne kulama bintu bionsu bivuamu. 16Maweja-Nangila Mvidi Mukulu kuelela muntu mukenji ne: “Udi mua kudia bimuma bia mitshi yonsu idi mu lupangu. 17Kadi kuena mua kudia bimuma bia mutshi wa kujingulula malu mempe ne malu mabi. Dituku divuadia bimuma bia mutshi awu, tshiebe ndufu.”
18Maweja-Nangila Mvidi Mukulu kuamba ne: “Ki mbimpe bua mulume ikale nkayende nansha. Ndi musue kumuenzela mukuende wa bu yeye udi mua kumuambuluisha.” 19Maweja-Nangila Mvidi Mukulu kuangata dima, kuenza nadi nyama yonsu ya pa buloba ne nyunyi yonsu ya mulu. Kuyifilaye kudi muntu bua amone mudi muntu uyinyika mena. Nyama yonsu uvua witaba dina divua muntu umuinyika. 20Muntu kuinyika nyama yonsu ne nyunyi yonsu ya mulu mena. Kadi ku luende luseke, kavua mupete mukuende wa bu yeye uvua mua kumuambuluisha. 21Nanku Maweja-Nangila Mvidi Mukulu kuladika muntu mulume tulu tukole. Kulamunaye lubala lumue mu lubadi luende, kupingajapu munyinyi. 22Maweja-Nangila kuangata lubala luvuaye mulamune alu, kuenza nalu mukaji, kumupesha mulume. 23Mulume umona mukaji, kuelaye diyi dikole wamba ne:
“Mpindiewu mbapetshi wa ku meme,
munyinyi wa ku munyinyi wanyi,
mufuba wa ku mifuba yanyi.
Nebamubikile ne: ‘Mmukaji’,
bualu mmufumine kudi mulume.”
24Ke padi mulume ushiya tatuende ne mamuende, ulamata mukajende, bua bonsu babidi bikale anu muntu umue.
25Bonsu babidi mulume ne mukaji bavua butaka, kadi kabayi bafua bundu.

Tshibangidilu 3
Badi bipata bantu mu lupangu
1Nyoka uvua mudimuke mupite nyama yonsu ivua Maweja-Nangila Mvidi Mukulu mufuke. Nyoka kukonka mukaji ne:
— Mbulelela menemene Mvidi Mukulu mmunukandike ne: kanudi bimuma bia mitshi yonsu idi mu lupangu anyi?
2Mukaji kuandamuna ne:
— Tudi mua kudia bimuma bia mitshi yonsu idi mu lupangu. 3Kadi bua bimuma bia mutshi udi munkatshi mua lupangu, Mvidi Mukulu mmutukandike ne: kanudi, kanulengi bua kanuvu kufua.
4Nyoka kubenga wamba ne:
— To, kanuena nufua nansha. 5Mvidi Mukulu mmumanye ne: dituku dinuadia bimuma abi, mesu enu neatabale, mifuanangane nende, nujingulule malu mimpe ne mabi.
6Mukaji umona ne: mutshi uvua muimpe kumona, bimuma biawu bimpe bua kudia, bifuana kupa muntu lungenyi, kupolaye tshimuma, kudia. Tshikuabu kupeshaye bayende, awu pende kudia. 7Pashishe mesu abu bonsu babidi kutabala. Kujingululabu ne: tudi butaka. Kukuatakajabu mabeji a mutshi wa tshinyi bua kuvuala bu bilamba.
8Dilolu kumvuabu Maweja-Nangila Mvidi Mukulu wendakana mu lupangu, mulume ne mukaji kubutama munkatshi mua mitshi ivua mu lupangu. 9Maweja-Nangila Mvidi Mukulu kubikila mulume, kumukonka ne:
— Udi penyi?
10Mulume kuandamuna ne:
— Pangumvu mikuma yebe mu lupangu, buowa kungenza, meme kubutama, bualu ndi butaka.
11Maweja-Nangila Mvidi Mukulu kumukonka kabidi ne:
— Wakujinguluidi ne udi butaka nnganyi? Udi mumane kudia tshimuma tshia mutshi umvua mukukandike anyi?
12Mulume kuandamuna ne:
— Anu mukaji uuvua mumpeshe ke udi muntuadile tshimuma, meme panyi kutshidia.
13Maweja-Nangila Mvidi Mukulu kuebeja mukaji ne:
— Tshiwenzedi nanku ntshinyi?
Mukaji kuandamuna ne:
— Nyoka mmundinge, meme panyi kudia tshimuma.
14Maweja-Nangila Mvidi Mukulu umvua nanku, kuambilaye nyoka ne:
— Wewe newenji nenku, ndi nkutshipa.
Ku nyama yonsu anu wewe
newikale ukoka difu panshi,
kabidi neudie buloba
matuku onsu audi ne muoyi.
15Nenteke lukuna pankatshi pebe ne mukaji,
pankatshi pa ndelanganyi yebe ne yende.
Kabidi muana wa ku ndelanganyi ya mukaji neaboze mutu webe,
wewe pebe neumusume ku tshikankanya.
16Maweja-Nangila Mvidi Mukulu kuambila mukaji ne:
— Pawimita difu nenkuvudijile makenga.
Neulele bana anu mu dikenga.
Kabidi, newikale utuma mwoyi webe anu kudi bayebe, yeye neikale mfumuebe.
17Pashishe Maweja-Nangila Mvidi Mukulu kuambila mulume ne:
— Bua pawitabi diyi dia mukajebe,
wewe kudia tshimuma tshimvua mukukandike,
ndi ntshipa buloba bua tshilema tshiuvua muenze.
Tshiakudia tshiebe neutshipete
anu pawenza mudimu mukole
matuku onsu audi ne muoyi pa buloba.
18Buloba nebukumenene
meba ne mingonga.
Neudie bisekiseki bia mu lupangu.
19Neupete tshiakudia tshiebe
anu ku tshisululu tshia mu mpala muebe,
too ne pawapingana mu buloba
bundi mukufuke nabu.
Udi lupuishi,
newandamuke kabidi lupuishi.
20Mulume kuinyika mukajende dina ne: Eva. Mmumue ne: “Mua-bana”, bualu yeye udi mamu wa bonsu badi ne muoyi. 21Maweja-Nangila Mvidi Mukulu kuenzela mulume ne mukajende bilamba bia biseba bia nyama, kubavuadika. 22Pashishe Maweja-Nangila Mvidi Mukulu kuamba ne: “Monayi, muntu wenji bu umue wa ku tuetu, watufuanyi ku dijingulula dia malu mimpe ne mabi. Mbimpe kumukandika bua kuolodi tshianza tshiende ku mutshi wa muoyi. Yeye mupole tshimuma, mutshidie neashale ne muoyi kashidi.” 23Maweja-Nangila Mvidi Mukulu kuipata muntu mu lupangu lua Edene bua aye kudima buloba, bualu buloba ke buvuaye mumufuke nabu. 24Maweja-Nangila Mvidi Mukulu mumane kuipata muntu mu lupangu lua Edene, kutekaye Bakerubine mu lupangu amu ne muela utema kapia. Bavua bimane ku tshibuelelu tshia lupangu luseke ludi diba dipatukila, bakandika bua muntu kafiki muaba uvua njila wa ku mutshi wa muoyi.

Tshibangidilu 4
Kayine ne Ebele
1Adame kubuelela mukajende Eva mu nzubu. Awu kuimita difu, kulelaye Kayine. Eva kusanka bikole wamba ne: “Ndi mufuke muana wa balume ku bukole bua Maweja-Nangila.” 2Pashishe kulelaye kabidi Ebele muakunyi wa Kayine. Ebele uvua mulami wa mikoku, Kayine uvua tshidime. 3Matuku a kunowa akumbana, Kayine kulambula Maweja-Nangila biakudia bia mu madimi ende. 4Ebele pende kumulambula banabute ba mikoku mimpe ya mafuta. Maweja-Nangila kuanyisha milambu ya Ebele, 5kubenga ya Kayine. Nanku, Kayine kupeta tshiji tshikole, kufika munda. 6Maweja-Nangila kumukonka ne:
— Tshiji ntshia tshinyi? Udi mufike munda bua tshinyi? 7Bu wewe muenze bimpe, uvua ne bua kuikala ne disanka. Kadi paudi kuyi wenza bimpe, bubi budi bukuimanyine ku tshibi; kadi ukebe mua kubutshimuna.
8Kayine umvua nanku, kuambila muanabu Ebele ne:
— Tuye kuendakana.
Bafika mu budimi, Kayine kukuata muanabu Ebele kumushipa.
9Maweja-Nangila kukonka Kayine ne:
— Muanenu Ebele udi penyi?
Kayine kuandamuna ne:
— Tshiena mumanye. Meme ndi mulami wa muanetu anyi?
10Maweja-Nangila kuebeja ne:
— Udi muenze nanku bua tshinyi? Muadi wa mashi a muanenu wafiki kundi ufumina pa buloba. 11Mpindiewu udi ne mulawu pa buloba buvua bumatshile mashi a muanenu uuvua mushipe. 12Wewe newikale udima, kadi buloba kubuyi butoloka bintu bia nsongu. Newikale muendakanyi pa buloba, kuyi ne muaba wa kusomba.
13Kayine kuambila Maweja-Nangila ne:
— Dinyoka diudi mumpe ndipite bukole. 14Lelu udi ungipata pa buloba. Ndi nya kusomba mutantshi mule nebe. Nenshale muendakanyi. Muntu yonsu ungasangila nende neanshipe.
15Maweja-Nangila kumuandamuna ne:
— Muntu kena ukushipa to. Muntu wakenzela bibi, nebamusombuele misangu muanda mutekete. Maweja-Nangila kuteka tshimanyinu pambidi pa Kayine bua muntu yonsu wasangila nende kamuenzedi bibi to. 16Kayine kumuka muaba uvua Maweja-Nangila, kuya kusomba mu ditunga dia Node luseke ludi diba dipatukila lua Edene.
Ndelanganyi ya Kayine
17Kayine kubuelela mukajende mu nzubu. Awu kuimita difu, kulela muana, dina diende Enoke. Kayine kuasa tshimenga, kutshinyika dina dia muanende Enoke. 18Enoke kulela Irade. Irade kulela Meyuyayele. Meyuyayele kulela Metushayele. Metushayele kulela Lemeke.
19Lemeke kusela bakaji babidi: dina dia mukalenga muadi divua Ada, dia mutu wa lubanza divua Sila.
20Ada kulela Yabale. Yabale ke nkambua wa badi basomba mu nzubu ya ntenta bikale ne bimuna. 21Dina dia muanabu ne Yabale divua Yubale. Uvua nkambua wa bimbi ba bisanji ne bedi ba nshiba. 22Sila, mukaji muibidi wa Lemeke, uvua mulele Tubale-Kayine. Yeye ke uvua nsenda wa biamu bishilangane bikunze ne bifike. Tubale-Kayine uvua ne muanabu wa bakaji, dina diende Naama.
23Lemeke kuambila bakaji bende ne:
“Ada ne Sila, telejayi diyi dianyi.
Bakaji banyi, umvuayi tshindi nnuambila:
Eyowa ndi nshipa muntu padiye untapa mputa.
Ndi nshipa muana padiye untuuta.
24Eyowa, Kayine nebamusombuele
misangu muanda mutekete.
Kadi Lemeke nebamusombuele
misangu makumi muanda mutekete.”
25Adame ne Eva kulela muana we balume mukuabu. Eva kumuinyika dina dia Shete, wamba ne:
— Mvidi Mukulu wakumpesha muana mukuabu pa muaba wa Ebele uvua Kayine mushipe.
26Shete kulela muana wa balume, kumuinyika dina dia Enoshe. Tshikondu atshi ke tshivua bantu batuadija kutendelela Mvidi Mukulu, batela dina dia Maweja-Nangila.

Tshibangidilu 5
Ndelanganyi ya Adame too ne ku Nowa
1Ke mena a bantu ba ku ndelanganyi ya Adame: Dituku divua Mvidi Mukulu mufuke bantu, wakabafuka bamufuane yeye Mvi-di Mukulu. 2Kubafukaye mulume ne mukaji. Kubelaye lupemba, kubinyika dina dia bantu.
3Adame mumane kukumbaja bidimu lukama ne makumi asatu, kulelaye muana wa balume mufuanangane nende. Kumuinyikaye dina dia Shete. 4Adame mumane kulela Shete, kushalaye kabidi ne muoyi bidimu nkama muanda mukulu. Kulelaye balume ne bakaji. 5Bidimu bia Adame pa buloba bidi nkama tshitema ne makumi asatu. Pashishe kufuaye.
6Shete mumane kukumbaja bidimu lukama ne bitanu, kulelaye Enoshe. 7Kushalaye kabidi ne muoyi bidimu nkama muanda mukulu ne muanda mutekete. Kulelaye balume ne bakaji. 8Bidimu bia Shete bidi nkama tshitema dikumi ne bibidi. Pashishe kufuaye.
9Enoshe mumane kukumbaja bidimu makumi tshitema, kulelaye Kenaane. 10Kushalaye kabidi ne muoyi bidimu nkama muanda mukulu dikumi ne bitanu. Kulelaye balume ne bakaji. 11Bidimu bia Enoshe bidi nkama tshitema ne bitanu. Pashishe kufuaye.
12Kenaane mumane kukumbaja bidimu makumi muanda mutekete, kulelaye Malaleyele. 13Kushalaye kabidi ne muoyi bidimu nkama muanda mukulu ne makumi anayi. Kulelaye balume ne bakaji. 14Bidimu bia Kenaane bidi nkama tshitema ne dikumi. Pashishe kufuaye.
15Malaleyele mumane kukumbaja bidimu makumi asambombu ne bitanu, kulelaye Yerede. 16Kushalaye kabidi ne muoyi bidimu nkama muanda mukulu ne makumi asatu. Kulelaye balume ne bakaji. 17Bidimu bia Malaleyele bidi nkama muanda mukulu makumi tshitema ne bitanu. Pashishe kufuaye.
18Yerede mumane kukumbaja bidimu lukama makumi asambombu ne bibidi, kulelaye Enoke. 19Kushalaye kabidi ne muoyi bidimu nkama muanda mukulu. Kulelaye balume ne bakaji. 20Bidimu bia Yerede bidi nkama tshitema makumi asambombu ne bibidi. Pashishe kufuaye.
21Enoke mumane kukumbaja bidimu makumi asambombu ne bitanu, kulelaye Metushela. 22Kushalaye kabidi ne muoyi bidimu nkama isatu, witaba Mvidi Mukulu, udisanga nende mu malu onsu. Kulelaye balume ne bakaji. 23Bidimu bia Enoke bidi nkama isatu makumi asambombu ne bitanu. 24Yeye mumane kudisanga ne Mvidi Mukulu nanku, Mvidi Mukulu kumuambula, kuya nende, Enoke kayi umueneka kabidi pa buloba to.
25Metushela mumane kukumbaja bidimu lukama makumi muanda mukulu ne muanda mutekete, kulelaye Lemeke. 26Kushalaye kabidi ne muoyi bidimu nkama muanda mutekete makumi muanda mukulu ne bibidi. Kulelaye balume ne bakaji. 27Bidimu bia Metushela bidi nkama tshitema makumi asambombu ne tshitema. Pashishe kufuaye.
28Lemeke mumane kukumbaja bidimu lukama makumi muanda mukulu ne bibidi, kulelaye muana wa balume. 29Kumuinyikaye ne Nowa, wamba ne:
— Muana ewu neatusambe ku mudimu mukole wetu wa bianza utudi tukuata, bualu Maweja-Nangila uvua mutshipe buloba. 30Lemeke kushala kabidi ne muoyi bidimu nkama itanu makumi tshitema ne bitanu. Kulelaye balume ne bakaji. 31Bidimu bia Lemeke bidi nkama muanda mutekete makumi muanda mutekete ne muanda mutekete. Pashishe kufuaye.
32Nowa mumane kukumbaja bidimu nkama itanu, kulelaye Sheme, Kame ne Yefete.

Tshibangidilu 6
Mvidi Mukulu udi musue kubutula bantu
1Pavua bantu batuadija kuvulangana pa buloba, kulelabu bana ba bakaji. 2Kadi, badi basombele mulu, kumonabu bana ba bakaji ba bantu babalengelela. Kusungulabu munkatshi muabu bakaji bavuabu basue kusela. 3Kadi Maweja-Nangila kuamba ne: “Bua buenzayi bua muntu pa buloba, ndi nkepesha bidimu biende, bishale anu lukama ne makumi abidi, bualu muntu udi anu wa mubidi. Tshiena musue bua Mueyelu wa muoyi undi mumupesha ushale kashidi munda muende.” 4Tshikondu atshi bantu bale ba kafiondu bavua pa buloba. — Bavua bashale kabidi pa buloba pashishe —. Bavua bana ba badi basombele mulu bavuabu balele ne bana ba bakaji ba bantu bavuabu basela. Bantu ba kafiondu aba bavua bilobu bia kalanda musenga ku kale.
5Maweja-Nangila kumona ne buenzayi bua bantu budi buenda buvulangane pa buloba, meji adibu bela matuku onsu adi anu mabi. 6Nanku Maweja-Nangila kunyingalala bua muntu uvuaye mufuke, muteke pa buloba. 7Kubungamaye wamba ne: “Nembutule muntu undi mufuke pa buloba. Nembutule kabidi nyama yonsu minene ne mikese too ne nyunyi yonsu idi ibuka mulu, bualu ndi ne kanyinganyinga bua pandi mubifuke.” 8Kadi Nowa uvua muena diakalenga kudi Maweja-Nangila.
Mvidi Mukulu udi musue kupandisha Nowa
9Ndelanganyi ya Nowa idi nunku: Nowa nkayende munkatshi mua bantu ba tshikondu atshi, uvua muntu muakane, witaba Mvidi Mukulu, udisanga nende mu malu onsu. 10Nowa uvua ne bana ba balume basatu: Sheme, Kame ne Yefete.
11Mvidi Mukulu uvua mumone buenzayi bua bantu pa buloba bujima. 12Miaba yonsu iwaye utangila uvua umona amu muvua bantu banyanguke ne buenzayi. 13Nanku kuambilaye Nowa ne: “Tshikondu tshia kubutula bionsu bidi ne muoyi pa buloba tshiakumbanyi! Bualu buenzayi budi pa buloba bujima, mbufume anu kudi bantu. Nanku ndi musue kubabutula pa buloba. 14Kadi wewe usonge buatu bua mutshi wa budimbu, ubukosolole tuzubu munda. Ubulabe budimbu munda ne panyima. 15Buatu abu buikale bule bua metre lukama makumi atanu, butshiama bua metre makumi atanu, butumbuke bua metre dikumi ne atanu. 16Buatu buikale ne musonga, kadi pankatshi pa musonga ne bimana pikale ntanta wa santimetre makumi atanu. Buatu abu buikale ne mushiku ku luseka. Buikale ne nzubu isatu milungakaja ya tshilalakulu: wa panshi, wa pankatshi ne wa kulu. 17Meme nenguwuje buloba ne mayi a tshipupu, bua kubutula bionsu bidi ne muoyi pa buloba. Tshintu tshionsu tshidi ne muoyi pa buloba netshifue. 18Kadi nentue nebe ndondu. Mu buatu amu, ubuele ne mukajebe, bana bebe ba balume ne bakaji babu. 19Ubuejemu kabidi nyama ya mishindu ne mishindu, mulume umue ne mukaji umue bua ishale ne muoyi. 20Nanku mulume ne mukaji ku nyunyi yonsu, ku bimuna bionsu, ku nyama yonsu minene ne mikese ibuele nebe mu buatu, bua ipande ku lufu. 21Usangishe biakudia bia mishindu yonsu, ubitekele mu buatu bua numone mua kudia wewe ne bena diebe, kabidi ne nyama.” 22Nowa kuitaba, kuenza bionsu bivua Mvidi Mukulu mumuambile.

Tshibangidilu 7
Nowa udi ubuela mu buatu
1Maweja-Nangila kuambila Nowa ne: “Buela mu buatu ne diku diebe dionsu, bualu anu wewe ke muntu muakane munkatshi mua bantu ba tshikondu etshi. 2Ubuele ne nyama milume muanda mutekete ne mikaji muanda mutekete idi kayiyi ne mikiya. Kadi bua nyama idi ne mikiya ubuele anu ne mulume umue ne mukaji umue. 3Ubuele kabidi ne nyunyi milume muanda mutekete ne nyunyi mikaji muanda mutekete, bua diminu dia nyunyi dishale kashidi pa buloba. 4Bualu papita matuku muanda mutekete, nendokeshe mvula pa buloba matuku makumi anayi a munya ne a butuku. Nembutule bintu bionsu bidi ne muoyi, bindi mufuke pa buloba.” 5Nowa kuenza bionsu bivua Maweja-Nangila mumuambile.
Mayi a tshipupu
6Musangu uvua mayi a tshipupu uwuja buloba, Nowa uvua ne bidimu nkama isambombu. 7Nowa kubuela mu buatu ne mukajende, bana bende ba balume ne bakaji babu, bua kudipandisha ku mayi a tshipupu. 8Nyama idi ne mikiya ne idi kayiyi ne mikiya, nyunyi, kabidi ne nyama idi ilandala, 9kubuela mu buatu ne Nowa, mulume ne mukaji, bu muvua Mvidi Mukulu mumuambile. 10Matuku muanda mutekete mamane kupita, mayi a tshipupu kuwuja buloba.
11Matuku dikumi ne muanda mutekete a ngondu muibidi, Nowa mumane kukumbaja bidimu nkama isambombu, mayi onsu avua muinshi mua buloba kupatukawu ne bukole miaba mishilangane, bibi bionsu bia mulu ku-nzulukabi. 12Mvula kuloka pa buloba matuku makumi anayi a munya ne a butuku. 13Anu dituku adi, Nowa kubuela mu buatu ne mukajende ne bana bende: Sheme, Kame ne Yefete, ne bakaji babu basatu. 14Kubuelabu kabidi ne nyama ya muitu ya mishindu yonsu, bimuna bia mishindu yonsu binene ne bikese, nyunyi ne bishi. 15Nyama kubuela mu buatu pamue ne Nowa, mulume umue ne mukaji umue ku nyama yonsu. 16Nowa mumane kubuela, ne mulume umue kabidi ne mukaji umue wa ku nyama yonsu, bu muvua Mvidi Mukulu mumuambile, Maweja-Nangila kuinjila tshibi tshia buatu.
17Mayi kuwuja buloba mu matuku makumi anayi. Mayi kuvulangana, kubandisha buatu kulu. Kushalabu bulelema pa mayi. 18Mayi kupita bungi pa buloba, buatu pabu buvua amu bushale bulelema pa mayi. 19Mayi mamane kuvulangana pa buloba, kubuikilawu mikuna yonsu nansha ne ivua mitumbuke. 20Mayi kubanda, kupita mikuna mile bule bua metre muanda mutekete. 21Nanku bionsu bivua ne muoyi pa buloba kufuabi: nyunyi, bimuna, nyama ya muitu, bilandadi ne bantu kabidi. 22Nyama ne bantu bionsu bivua ne muoyi kufua pa buloba bujima. 23Ke muvua Maweja-Nangila mubutule bionsu bivua ne muoyi pa buloba, kutuadija ku bantu ne ku bimuna, ku nyama minene ne mikese, ne ku nyunyi idi ibuka mulu. Bionsu kubutukabi. Anu Nowa ne bantu bavuaye nabu mu buatu kushala ne muoyi.
Nowa udi upatuka mu buatu
24Mayi kushala matengabela pa buloba matuku lukama ne makumi atanu.

Tshibangidilu 8
1Mvidi Mukulu kuvuluka Nowa ne nyama yonsu minene ne mikese ivuaye nayi mu buatu. Mvidi Mukulu kutuma tshipepela pa buloba, mayi kutuadija kukepela. 2Miaba yonsu ivua mayi apatukila muinshi mua buloba ne mulu kudikangayi, mela kukama. 3Mayi avua anu enda akepela pa buloba too matuku lukama ne makumi atanu. 4Nanku mu matuku dikumi ne muanda mutekete a ngondu wa muanda mutekete, buatu kuimana pa mukuna wa Ararate. 5Mayi avua apueka anu kupueka. Dituku dia kumpala dia ngondu wa dikumi, nsongu ya mikuna kumueneka.
6Matuku makumi anayi mamane kupita, Nowa kunzulula dididishi dia buatu buvuaye muenze. 7Kutumaye nyunyi wa tshikololu, kunyungulukatshi too ne pamuenekela buloba bume. 8Kutumaye kabidi nyunyi wa nkudimba bua kujadika dipueka dia mayi pa buloba. 9Nyunyi wa nkudimba mumane kuya, kena mupeta muaba wa kuikila, bualu mayi atshivua pa buloba. Nanku nyunyi kupingana. Nowa kuolola tshianza kumukuata, kumubueja mu buatu. 10Kupita matuku muanda mutekete, Nowa kutuma nyunyi wa nkudimba tshiakabidi. 11Ku dilolu, nyunyi kupingana ne katamba ka mutshi wa olive kabishi kasuma ku muinu. Nanku Nowa kujadika ne: mayi akepedi pa buloba. 12Kupita matuku muanda mutekete kabidi, Nowa kutuma nyunyi wa nkudimba musangu muisatu, nkudimba kuya kashidi.
13Dituku dia kumpala dia tshidimu tshipiatshipia tshivua Nowa mukumbaje bidimu nkama isambombu ne tshimue, mayi onsu kukama pa buloba. Nowa kutula musonga wa buatu, kuinangila panshi, kumona ne buloba buonsu budi bume. 14Dituku dia makumi abidi ne muanda mutekete dia ngondu muibidi, buloba kuuma kashidi.
15Ke Mvidi Mukulu kuambila Nowa ne: 16“Patuka mu buatu, ne mukajebe ne bana bebe ba balume ne bakaji babu. 17Upatuke kabidi ne nyama yonsu iuvua nayi, nyunyi, bimuna ne nyama minene ne mikese, bua ivulangane imuangalaka pa buloba bujima.” 18Nowa kupatuka mu buatu ne mukajende, ne bana bende ba balume ne bakaji babu. 19Pashishe nyama yonsu minene ne mikese, bilandadi ne nyunyi yonsu, kupatukabi mu buatu ku tshisumbu ku tshisumbu.
20Nowa kuashila Maweja-Nangila tshilambuilu. Kuangataye nyama umue ne nyunyi umue wa ku tshisumbu tshionsu tshia nyama idi kayiyi ne mikiya, kuyilambula Maweja-Nangila pa tshilambuilu bu milambu ya kuosha. 21Mulambu kununkilawu Maweja-Nangila mupuya muimpe. Kununganaye wamba ne: “Nansha bantu bikale anu ne meji mabi biangatshile ku buana buabu, kadi tshiena ntshipa buloba kabidi bua buenzayi bua muntu. Tshiena mua kubutula bionsu bidi ne muoyi musangu muibidi bu mumvua muenze emu.
22Matuku onsu atshidi bantu pa buloba,
tshikondu tshia kukuna ne tshia kunowa,
tshia mashika ne tshia luya,
tshia mvula ne tshia mushipu,
tshia munya ne tshia midima
kabiena bijika kabidi to.”

Tshibangidilu 9
Mvidi Mukulu udi utua ndondu ne Nowa
1Mvidi Mukulu kuela Nowa ne bana bende lupemba wamba ne: “Tantayi, nuvu-langane buloba bujima. 2Nyama yonsu ya pa buloba ne nyunyi idi ibuka mulu, ne minyinyi ya mu mayi neyinutshine bikole ikuatshika buowa. Bionsu abi mbintu bienu bindi munupe. 3Nanku, bu mumvua munupe bisekiseki bua nuenu kudia, ke mundi munupe kabidi nyama yonsu ikale biakudia bienu. 4Kadi kanuena mua kudia munyinyi wa nyama muikale ne mashi. Bualu muoyi wa tshintu udi mu mash atshi. 5Bu mudi muoyi wa tshintu muikale mu mashi, ndi nnukandika bua kanushipi muntu nenu, tshianana meme nennushipeshe panyi. Pashishe nyama kayena mua kushipa muntu to, tshianana meme nenyishipeshe kabidi.
6Udi upumuna mashi a muntu,
nebapumune ende kudi muntu,
bualu mbafuke muntu mufuanangane ne Mvidi Mukulu.
7Nuenu tantayi, nuvulangane, numuangalake pa buloba bujima.”
8Mvidi Mukulu kuambila Nowa ne bana bende ne: 9“Ndi ntua nenu ndondu, kabidi ne ndelanganyi yenu. 10Ndi ntua kabidi ndondu ne bionsu binuvua bapatuke nabi mu buatu: nyunyi, bimuna ne nyama ya muitu, kabidi ne bivuavua kuenda ne muoyi pa buloba pashishe. 11Ndondu undi ntua nenu biangatshile ku lelu udi nunku: tshiena nguwuja kabidi buloba ne mayi a tshipupu bua kubutula bionsu bidi ne muoyi, kunyangakaja bidi pa buloba. 12Tshimanyinu tshia ndondu wetu ewu nenu, kabidi ne bionsu bidi pa buloba tshidi nunku: 13Ndi nteka muanzankongolu mulu mu mavuba bua wikale tshimanyinu tshidi tshivuluija ndondu udi pankatshi panyi ne bantu, kabidi ne bionsu bidi ne muoyi pa buloba. 14Pafinda mvula kulu, pambamona muanza-nkongolu, 15nemvuluke ndondu awu. Mayi a tshipupu kakubutula kabidi bantu ne bidi ne muoyi pa buloba to. 16Nemmone muanza-nkongolu mvuluka ndondu undi mutue ne bionsu bidi ne muoyi pa buloba. 17Muanza-nkongolu udi tshimanyinu tshidi tshivuluija ndondu wa kashidi undi mutue ne bantu ne bionsu bidi ne muoyi pa buloba.”
Bana basatu ba Nowa
18Bana ba balume ba Nowa bapatukila mu buatu bavua: Sheme, Kame ne Yefete. Kame udi tatuende wa Kenaane. 19Bantu bonsu ba pa buloba mbafume anu kudi bana aba basatu ba Nowa.
20Nowa ke tshidime wa kumpala uvua mukuna mitshi ya maluvu. 21Nowa uvua munue maluvu mukuatshike. Kulalaye mu nzubu muende butaka. 22Kame, tatuende wa Kenaane, kumona butaka bua tatuende Nowa, kupatuka bua kuambila bana babu babidi bavua pa mbelu. 23Nanku Sheme ne Yefete kuangata tshilamba tshia Nowa, kutshibuikila pa makaya abu. Bonsu babidi kuya natshi tshianyima, kubuikila tatuabu uvua butaka. Bavua batangila luseke lukuabu bua kabamonyi butaka bua tatuabu. 24Maluvu mamane kumutenduka, Nowa kumvua tshivua muanende wa mukala mumuenzele atshi. 25Kumuelaye mulawu wamba ne:
“Kenaane ikale muena diakabi!
Ikale mupika wa bana babu.”
26Kuambaye kabidi ne:
“Bantu batumbishe Maweja-Nangila, Mvidi Mukulu wa Sheme!
Kenaane ashale mupika wa Sheme!
27Mvidi Mukulu asankishe Yefete, ndelanganyi ya Yefete isombe mu nzubu ya ntenta ya bena Sheme; Kenaane ikale mupika wa Yefete!”
28Mayi a tshipupu mamane kukama, Nowa kushala ne muoyi bidimu nkama isatu ne makumi atanu. 29Bidimu bia Nowa bidi nkama tshitema ne makumi atanu. Pashishe kufuaye.

Tshibangidilu 10
Ndelanganyi ya bana ba Nowa
(1 Kul 1.5-23)
1Bana ba balume ba Nowa: Sheme, Kame ne Yefete ke badi bavudija ndelanganyi, mayi a tshipupu mamane kukama.
2Bana ba balume ba Yefete badi: Ngomere, Magoge, Madayi, Yavane, Tubale, Mesheke ne Tirase. 3Ngomere kulela bana ba balume aba: Ashekenaze, Rifate ne Togarma. 4Yavane kulela bana ba balume aba: Elisha, Tarshishe, Kitime ne Rodanime. 5Bisamba bionsu bidi bitangalaka mu bidila nansha ku mielelu ya mayi manene mbifume ku ndelanganyi ya bana aba. Ke muvua ndelanganyi ya Yefete nanku. Muntu yonsu uvua musombe mu ditunga diabu, mu tshisamba tshiabu, wakula muakulu wa ditunga diabu.
6Bana ba balume ba Kame badi: Kushe, Misrayime, Pute ne Kenaane. 7Kushe kulela bankambua ba bena Seba, Avila, Sabta, Ragma ne Sabteka. Ragma kulela bankambua ba bena Saba ne bena Dedane. 8Kushe kulela kabidi Nimrode, tshilobu tshia kumpala tshivua tshidia bumfumu mu matunga a bende. 9Uvua kabidi tshilembi tshia bushuwa, muikale ne bukole bua kudi Maweja-Nangila. Biakashala bu makumbu ne: “Maweja-Nangila akuambuluishe bua wikale tshilembi bu Nimrode.” 10Bimenga binene bia kumpala bivua ku bumfumu buende bivua: Bahele, Ereke, Akade ne Kalne mu ditunga dia Babilone. 11Kumukaye mu ditunga adi, kuyaye mu Ashure. Kuasaye tshimenga tshia Ninive, tshia Reyobote-Ire, ne tshia Kela. 12Pankatshi pa Ninive ne tshimenga tshinene tshia Kela kuasaye kabidi Resene.
13Misrayime kulela bisamba ebi: bena Lude, bena Aneme, bena Lehabe, bena Naftu, 14bena Patrose, bena Kaslu ne bena Kaftore. Bobu ke bankambua ba bena Peleshete.
15Kenaane kulela bana ba balume babidi: Sidone muanabute, ne muakunyende Ete. 16Kulelaye kabidi bankambua ba bena Yebusa, bena Amore, bena Ngirgashi, 17bena Ivi, bena Arki, bena Sini, 18bena Arvadi, bena Semari ne bena Amati. Pashishe meku a bena Kenaane kutangalakawu. 19Mukalu wa bena Kenaane uvua mutuadije ku Sidone too ne ku Ngerare pa buipi ne Ngaza. Mmutuadije kabidi ku Sodome ne Ngomore, too ne ku Adma ne Seboyime pabuipi ne Lesha. 20Ke muvua ndelanganyi ya bana ba Kame nanku. Muntu yonsu uvua musombe mu ditunga diabu, mu tshisamba tshiabu, wakula muakulu wa ditunga diabu.
21Sheme, mukulu wa Yefete, kulela bana. Udi nkambua wa bena Ebere bonsu. 22Bana ba balume ba Sheme badi: Elame, Ashure, Arpakshade, Lude ne Arame. 23Arame kulela bana ba balume aba: Use, Ule, Ngetere ne Masha. 24Arpakshade kulela Shela, Shela kulela Ebere. 25Ebere kulela bana ba balume babidi: muanabute dina diende Pelega, bualu mu matuku ende ke muvua ditapulukangana dituadija munkatshi mua bantu. Dina dia muana muibidi divua Yoktana. 26Yoktana kulela bankambua ba bena Almodade, bena Shelefe, bena Asharmavete, Yera, 27Adorame, Uzale, Dikla, 28Obale, Abimayele, Saba, 29Ofire, Avila ne Yobabe. 30Bavua basombe ku mikalu ya Mesha too ne ku Sefera, ne ku mikuna mile ya kudi diba dipatukila. 31Ke muvua ndelanganyi ya Sheme nanku. Muntu yonsu uvua musombe mu ditunga diabu, mu tshisamba tshiabu, wakula muakulu wa ditunga diabu.
32Ebi ke bisamba bionsu bidi bitumbisha Nowa biamba ne: Udi nkambua wetu, bilondeshile ku meku abu ne ku bisamba biabu. Bisamba bionsu bivua bimuangalaka pa buloba, mayi a tshipupu mamane kukama, mbifume anu kudi Nowa.

Tshibangidilu 11
Kaleya ka Bahele
1Mu tshikondu atshi bantu bonsu ba pa buloba bavua bakula anu muakulu umuepele. 2Kadi bumuke ku luseke ludi diba dipatukila, kusanganabu mpata munene mu ditunga dia Babilone. Kuasabu muaba awu. 3Kuambilanganabu ne: “Tuenzayi tushole, tuoshe!” Bavua basa nzubu ne tushole, bibake pamue ne kabudimbu. 4Kuambilanganabu kabidi ne: “Tuasayi tshimenga tshikale ne kaleya katumbuke mulu bua tupete lumu lunene. Nanku katuakumuangalaka pa buloba bujima to.”
5Maweja-Nangila kupueka bua kubandila tshimenga ne kaleya bivua bantu abu base. 6Ke Maweja-Nangila kukema, wamba ne: “Bu mudi bantu aba bikale tshisamba tshimue, bakula muakulu umuepele, ke padibu batuadije kudienzela malu. Bidi bimueka ne: kakuena tshidi mua kubakolela kabidi. 7Nanku tuyayi kubondakaja muakulu wabu, bua bapange mua kumyuangana munkatshi muabu.” 8Maweja-Nangila kubamuangalaja pa buloba bujima. Kulekelabu diasa dia tshimenga. 9Badi babikila tshimenga atshi ne: Babele, bualu Maweja-Nangila uvua mubondakajilamu miakulu ya bisamba bionsu. Kabidi uvua mumuangalajilamu bantu pa buloba bujima.
Ndelanganyi ya Sheme
10Ndelanganyi ya Sheme idi nunku: mayi a tshipupu mamane kukama, kupita bidimu bibidi, Sheme kukumbaja bidimu lukama, kulela Arpakshade. 11Sheme mumane kulela Arpakshade, kushalaye kabidi ne muoyi bidimu nkama itanu. Kulelaye balume ne bakaji.
12Arpakshade mumane kukumbaja bidimu makumi asatu ne bitanu, kulelaye Shela. 13Kushalaye kabidi ne muoyi bidimu nkama inayi ne bisatu. Kulelaye balume ne bakaji.
14Shela mumane kukumbaja bidimu makumi asatu, kulelaye Ebere. 15Kushalaye kabidi ne muoyi bidimu nkama inayi ne bisatu. Kulelaye balume ne bakaji.
16Ebere mumane kukumbaja bidimu makumi asatu ne binayi, kulelaye Pelega. 17Kushalaye kabidi ne muoyi bidimu nkama inayi ne makumi asatu. Kulelaye balume ne bakaji.
18Pelega mumane kukumbaja bidimu makumi asatu, kulelaye Reyu. 19Kushalaye kabidi ne muoyi bidimu nkama ibidi ne tshitema. Kulelaye balume ne bakaji.
20Reyu mumane kukumbaja bidimu makumi asatu ne bibidi, kulelaye Seruga. 21Kushalaye kabidi ne muoyi bidimu nkama ibidi ne muanda mutekete. Kulelaye balume ne bakaji.
22Seruga mumane kukumbaja bidimu makumi asatu, kulelaye Nahore. 23Kushalaye kabidi ne muoyi bidimu nkama ibidi. Kulelaye balume ne bakaji.
24Nahore mumane kukumbaja bidimu makumi abidi ne tshitema, kulelaye Tera. 25Kushalaye kabidi ne muoyi bidimu lukama dikumi ne tshitema. Kulelaye balume ne bakaji.
26Tera mumane kukumbaja bidimu makumi muanda mutekete, kulelaye Abrame, Nahore ne Arane.
27Ndelanganyi ya Tera, tatuende wa Abrame, wa Nahore ne wa Arane idi nunku: Arane kulela Lote. 28Kadi, patshivua Tera ne muoyi, Arane kutuila mu Ure wa bena Babilone, ditunga dia bankambua babu. 29Abrame ne Nahore kusela bakaji: dina dia mukaji wa Abrame divua Sarayi, dia mukaji wa Nahore divua Milka. Milka ne Iska bavua bana ba Arane. 30Kadi Sarayi uvua nkumba.
31Tera kuangata muanende Abrame, Lote muana wa muanende Arane ne Sarayi mukaji wa Abrame. Kumuangalaye nabu mu ditunga dia Ure wa bena Babilone, kuya kuasa mu ditunga dia Kenaane. Kusombabu mu tshimenga tshia Arane. 32Tera kushala ne muoyi bidimu nkama ibidi ne bitanu, kufuila mu Arane.

Tshibangidilu 12
ABRAHAME
Mvidi Mukulu udi ubikila Abrame
1Maweja-Nangila kuambila Abrame ne:
— Umuke mu ditunga dienu, mu diku dienu ne ku nzubu kua batatuebe. Uye mu ditunga dindi nkuleja. 2Nenkuele lupemba, wikale tatu wa tshisamba tshinene tshia bantu. Dina diebe nedikale ne lumu lunene. Kabidi bantu bakuabu nebapete diakalenga kuudi. 3Bonsu badi bakuela lupemba, nembele. Kadi bonsu badi bakutshipa, nembatshipe. Nengele bisamba bionsu bia pa buloba lupemba bualu buebe.
4Abrame mumane kukumbaja bidimu makumi muanda mutekete ne bitanu, kumukaye mu Arane muvua Maweja-Nangila mumuambile. 5Kuyaye ne mukajende Sarayi, ne Lote muana wa muanabu, kabidi ne bapika bavuaye musumbe mu Arane ne bintu bionsu. Kuyabu mu ditunga dia Kenaane.
Abrame udi ufika mu ditunga dia Kenaane
Bobu bamane kufika mu ditunga dia Kenaane, 6kupitshilabu mu ditunga adi too ne ku mutshi wa tshijila uvua mu Moreya pabuipi ne musoku wa Shekeme. — Bena Kenaane batshivua mu ditunga adi. —
7Maweja-Nangila kumuenekela kabidi Abrame, umuambila ne: “Ditunga edi nendipeshe ndelanganyi yebe.” Abrame kuashila Maweja-Nangila tshilambuilu muaba mene uvua Maweja-Nangila mumumuenekele. 8Abrame umbuka aku, kuyaye ku mikuna ivua ku dia balume dia tshimenga tshia Betele. Kuasaye mitanda yende pankatshi pa Betele ne Ayi. Betele uvua ku luseke ludi diba dibuelela, Ayi ku luseke ludi diba dipatukila. Muaba awu kuenzaye tshilambuilu tshikuabu, utendelela Mvidi Mukulu, utela dina dia Maweja-Nangila. 9Pashishe kuyaye wenda utula mu bitupa bishilangane too ne kuinshi kua ditunga dia Kenaane.
10Tshiyole tshia nzala kupatuka mu ditunga dia Kenaane. Ke muvua Abrame uya mu ditunga dia Ejipitu, bua kuanji kusombamu. 11Pawaye ubuela mu ditunga dia Ejipitu, Abrame kuambila mukajende Sarayi ne:
— Wewe udi ne mpala muimpe. 12Pikala bena Ejipitu bakumona, nebatshinke ne udi mukajanyi. Nebanshipe bua kukuangata wewe. 13Ndi nkusengelela ne: ubambile ne: Abrame mmuanetu. Nanku kabakunshipa to. Nempete diakalenga bualu buebe.
14Nanku Abrame ufika mu ditunga dia Ejipitu, bena ditunga kumona Sarayi ne mpala muimpe mutambe. 15Balombodi ba bena mvita ba mukalenga wa bena Ejipitu kumuanyishila bulenga bua mukaji awu. Mukalenga wa bena Ejipitu kumubanjija. 16Pashishe mukalenga kupesha Abrame bintu bia bungi mu dina dia Sarayi: mikoku, mbuji, ngombe, tumelu, nyama ya mpunde milume ne mikaji, bapika balume ne bakaji. 17Kadi, bu muvua mukalenga wa bena Ejipitu mubanjije Sarayi, mukaji wa Abrame, Maweja-Nangila kutumina mukalenga awu ne bonsu ba mu nzubu muende tshipupu tshikole tshia masama. 18Mukalenga wa bena Ejipitu kubikidisha Abrame, kumukonka ne:
— Tshiudi mungenzele ntshinyi? Bua tshinyi kuena mungambile ne: Sarayi mmukajebe? 19Wakundinga ne: Sarayi mmuanetu wa bakaji bua meme kumuangata bu mukajanyi bua tshinyi? Mpindiewu angata mukajebe, umuke nende.
20Pashishe mukalenga wa bena Ejipitu kutuma diyi bua bantu bende bumushe Abrame mu ditunga pamue ne mukajende ne bionsu bivuaye nabi.

Tshibangidilu 13
1Abrame kumuka mu Ejipitu, kupingana kabidi mu ditunga dia Kenaane mu tshitupa tshia kuinshi. Uvua ne mukajende Sarayi ne Lote muana wa muanabu ne bintu biende bionsu.
Abrame ne Lote badi babulukangana
2Abrame uvua mubanji. Uvua ne mikoku, mbuji, ngombe, biamu bia mpawungi, ne biamu bitoke bia mushinga mukole kabidi. 3Abrame kumuka mu tshitupa tshia kuinshi mu ditunga dia Kenaane, wenda wikisha too ne ku Betele, too ne ku muaba uvuaye mumane kuikisha matuku makese kale, pankatshi pa Betele ne Ayi, 4muaba uvuaye muase tshilambuilu. Kutendelelaye Mvidi Mukulu, utela dina dia Maweja-Nangila.
5Lote uvuabu nende, uvua pende ne mikoku, mbuji ne ngombe. Uvua kabidi ne bena diku diende ne bena mudimu bende. 6Bua bungi bua bimuna bivuabu nabi, mpata awu kavua mukumbane bua Abrame ne Lote kusomba kaba kamue to. 7Ke matandu kujuka pankatshi pa balami ba bimuna bia Abrame ne balami ba bia Lote. (Tshikondu atshi, bena Kenaane ne bena Perizi batshivua mu ditunga adi.) 8Abrame kuambila Lote ne:
— Katuena mua kutandangana nebe to. Bena mudimu bebe ne banyi kabena mua kutandangana to, bualu tudi bantu bamue. 9Buloba mbunene, tuabulukangane. Sungula luseke luudi musue. Paudi uya ku mutu kua ditunga, meme nenye kuinshi kuadi. Paudi uya kuinshi kua ditunga, meme nenye ku mutu kuadi.
10Lote ukenzakana, kumona muvua mpata ya Yardene mimpe mitambe, bualu ivua ne mayi. Maweja-Nangila kavua muanji kubutula Sodome ne Ngomore to. Nanku mpata ayi too ne ku Soware ivua bu lupangu lua Paradizu, mifuanangane ne tshibanda tshia Nile. 11Lote kusungula mpata ayi, kuya luseke ludi diba dipatukila. Kupandulukabu ne Abrame.
12Abrame kushala mu ditunga dia Kenaane. Lote kuya kuasa mitanda yende mu bimenga bia mu mpata wa Yardene, wendakana ne bimuna biende too ne ku Sodome. 13Kadi bena Sodome bavua bena buenzayi, babenga meyi a Maweja-Nangila.
14Lote mumane kushiyangana ne Abrame, Maweja-Nangila kuambila Abrame ne:
— Kenzakana, tangila ku mutu kua ditunga ne kuinshi kuadi, kudi diba dipatukila ne kudidi dibuelela. 15Buloba ebu buonsu nenkupeshabu kashidi ne ndelanganyi yebe. 16Nemvudije ndelanganyi yebe bungi budi muntu kayi mua kuyibala. Bu mudi muntu kayi mua kubala lusenga ludi pa buloba, ke mudibu kabayi mua kubala ndelanganyi yebe. 17Juka, endakana mu ditunga, uditangile mu bule ne mu butshiama buadi, bualu nenkupadi.
18Abrame kuasa mitanda yende muinshi mua mitshi ya tshijila ya Mambre pabuipi ne tshimenga tshia Ebrone. Muaba awu kuashilaye Maweja-Nangila tshilambuilu.

Tshibangidilu 14
Abrame udi upandisha Lote
1Mu tshikondu atshi, bakalenga banayi, Amrafele, mukalenga wabena Babilone, Ariyoke, mukalenga wa bena Elazare, Kedorlayomere, mukalenga wa bena Elame, ne Tidale, mukalenga wa bena Ngoyime, 2kuluishabu bakalenga bakuabu batanu: ke Bera, mukalenga wa bena Sodome, Birsha, mukalenga wa bena Ngomore, Shinabe, mukalenga wa bena Adma, Shemebere, mukalenga wa bena Siboyime ne mukalenga wa bena Bela (badibu babikila ne bena Soware). 3Bakalenga batanu aba kudisangisha mu tshibandabanda tshia Sidime (mmumue ne muaba udi lelu Mayi manene a luepu). Kumvuanganabu bua kuluangana mvita. 4Bidimu dikumi ne bibidi, bavua anu ku bukokeshi bua Kedorlayomere too ne pakatombokabu mu tshidimu tshia dikumi ne tshisatu. 5Mu tshidimu tshia dikumi ne tshinayi, Kedorlayomere ne bakalenga bavuaye mudie nabu bulunda, kuluisha bena Refayime mu Ashetarote-Kamayime, bena Zuzime mu Ame, ne bena Emi mu mpata ya Kiriyatayime, kupitabu bakalenga bonsu abu bukole. 6Kuluishabu kabidi bena Ori bavua ku mukuna wa Seyire, kubipata too ne ku Ele-Parane pabuipi ne tshipela. 7Pashishe kupinganabu kabidi ne mvita mu Ene-Mishepate (mmumue ne Kadeshe). Kunyangabu ditunga dijima ne bintu bionsu bia bena Amaleke too ne bia bena Amore bavua basombe mu Ashashone-Tamare. 8Nanku, bakalenga ba bena Sodome ne ba bena Ngomore, ba bena Adma, ba bena Seboyime ne ba bena Bela (badibu babikila kabidi ne bena Soware), kudilongolola bua kuluangana mvita mu tshibandabanda tshia Sidime. 9Bavua baluisha Kedorlayomere, mukalenga wa bena Elame, Tidale, mukalenga wa bena Ngoyime, Amrafele, mukalenga wa bena Babilone, ne Ariyoke, mukalenga wa bena Elazare. Bakalenga aba bavua baluishangane banayi kua batanu. 10Mu tshibandabanda tshia Sidime, bavua bumbulemu bina bia bungi bia kabudimbu. Nanku bakalenga babidi, wa Sodome ne wa Ngomore, kudishinda mu bina abi pavuabu banyema mvita. Basatu bavua bashale kunyema batangila ku mukuna. 11Bilobu binayi bivua bitshimuna, kupawulabi bintu bionsu bia bena Sodome ne bena Ngomore, too ne biakudia biabu, kunyemabu nabi. 12Bu muvua Lote, muana wa muanabu ne Abrame, musombe mu Sodome, kumukuatabu pende ne bintu biende bionsu.
13Muntu uvua munyeme mu mvita ayi, kuya kumanyisha Abrame, muena Ebrewu lumu alu. Abrame uvua muase pabuipi ne mitshi ya tshijila ya Mambre, muena Amore. Mambre ne bana babu Eshekole ne Anere bavua batue ndondu ne Abrame. 14Abrame umvua ne: mbakuate Lote, muana wa muanetu, kubikilaye biende bilobu nkama isatu dikumi ne muanda mukulu, bia mu diku diende. Kuipatshilabu bakalenga banayi abu too ne ku Dane. 15Bafika ku Dane, Abrame kuabanya bantu bende mu bisumbu. Kuluanganabu ne baluishi babu butuku, kubapita bukole. Kubipatabu too ne ku Oba, luseke lua ku mutu kua Damase. 16Abrame kunyenga bintu bionsu bivuabu banyema nabi. Kunyengaye kabidi ne Lote, muana wa muanabu ne bintu biende bionsu, pamue ne bakaji ne bena diende bonsu ba wabu bakuate.
17Mukalenga wa bena Sodome kuya mu tshibandabanda tshia Shawe (mmumue ne tshia Mukalenga), bua kuakidila Abrame pawaye upingana ku mvita, mumane kutshimuna Kedorlayomere ne bamfumu bonsu bavuaye nabu.
18Nanku Melkisedeke uvua mukalenga wa bena Saleme, muikale kabidi mutuangaji wa bantu ne Mvidi Mukulu muena kulu. Kutuadilaye Abrame mampa ne maluvu. 19Kumuelaye lupemba, wamba ne:
— Mvidi Mukulu muena kulu, mufuki wa diulu ne buloba atumbe. Akuele wewe Abrame lupemba. 20Mvidi Mukulu muena kulu uvua mukuambuluishe bua wewe kutshimuna baluishi bebe atumbe!
Abrame kulambula Melkisedeke tshia dikumi tshia bintu biende bionsu bivuaye munyenge mu mvita.
21Mukalenga wa bena Sodome kuambila Abrame ne:
— Mpingajila meme bantu banyi, wewe ushale ne bintu.
22Abrame kuandamuna ne:
— Ndi nditshipa kumpala kua Maweja-Nangila Mvidi Mukulu muena kulu, mufuki wa diulu ne buloba ne: 23Tshiena mua kulenga kantu ka ku bianza biebe, nansha buanda, nansha nshinga wa bisabata, bualu udi mua kuamba ne: “Meme ke udi munemeshe Abrame.” 24Meme tshiena ngangata tshintu nansha tshimue pa kumusha biakudia bivua bantu banyi badie. Kabidi bantu bonsu batuvua nabu mu mvita bangambuluisha abu: Anere, Eshekole ne Mambre, bobu nkayabu nebadiangatshile tshiabu tshitupa tshia bintu.

Tshibangidilu 15
Mvidi Mukulu udi utua ndondu ne Abrame
1Malu onsu mamane kupita, Maweja-Nangila kumuenekela Abrame, umuambila ne:
— Abrame, kutshinyi to! Ndi nebe, nenkulame ku njiwu yonsu, kabidi difutu diebe nedikale dinene.
2Abrame kumukonka ne:
— Maweja-Nangila Mvidi Mukulu wanyi, neumfute tshinyi? Meme tshiena mulele muana. 3Bianyi bionsu nebabipiane anu kudi Eliyezere, muena Damase, udi wenza mudimu mu nzubu muanyi.
4Maweja-Nangila kukolesha Abrame ku muoyi, umuambila ne:
— Bintu biebe kabena babipiana kudi muena mudimu webe to. Nebishale anu kudi muana wa munda muebe.
5Maweja-Nangila kupatuka ne Abrame mu ntenta wende, umuambila ne:
— Tangila mulu ne udi mua kubala mitotu idimu.
Ke muikale bungi bua ndelanganyi yebe.
6Abrame kuitaba bionsu bivua Maweja-Nangila mumuambile. Nanku Maweja-Nangila kujadika ne: Abrame mmuntu muakane. 7Pashishe Maweja-Nangila kuambila Abrame ne:
— Meme Maweja-Nangila ke uvua mukupatule mu Ure wa bena Babilone, bua kukupesha ditunga edi, dishale diebe.
8Abrame kumukonka ne:
— Maweja-Nangila Mvidi Mukulu wanyi, nemmanye ne: ditunga edi nedishale dianyi mushindu kaayi?
9Maweja-Nangila kumuambila ne:
— Ntuadile muana wa ngombe, mbuji ne mukoku wa tshimpanga bia bidimu bisatu. Pashishe ntuadile kamanda-nkutshi ne nkudimba.
10Abrame kumutuadila nyama yonsu ayi, kuyipanda nseke, kuteka luseke ne luseke bitangilangane. Kadi kena mupande nyunyi to. 11Pashishe, nyunyi ya mikanku kupueka bua kuzokola minyinyi ya nyama ayi, kadi Abrame kuyipata.
12Ku dilolu Abrame kulala tulu tukole. Bowa ne luzakalu kumuenzabi bikole. 13Maweja-Nangila kuambila Abrame ne:
— Umanye bimpe ne: ndelanganyi yebe neyisombe mu ditunga dia bende. Nebayikengeshe, ishale ku bupika bidimu nkama inayi. 14Kadi, meme nennyoke tshisamba tshikale tshiyikuata ku bupika atshi. Ndelanganyi yebe neyipatuke mu bupika ne biuma bia bungi. 15Wewe neukole ukulakaja, ufua ne disanka ne ditalala, ulonda bankambua bebe. 16Amu tunkanunuina tuebe tua tshikondu tshinayi netupingane mu ditunga edi kashidi. Bualu nengipate bena Amore anu pambamona ne bubi buabu budi bukengela dinyoka.
17Butuku bumane kuila, midima kuenzeka. Tshikutu tshia kapia ne ndimi yaku kupitabi pankatshi pa bitupa bia nyama bivua Abrame mupande abi. 18Dituku adi, Maweja-Nangila kutua ndondu ne Abrame muaba awu, kumulaya ne:
— Matunga aa nengapeshe ndelanganyi yebe, biangatshile ku musulu wa Ejipitu ne ku musulu munene wa Perate. 19Ke ditunga dia bena Keni, dia bena Kenizi, dia bena Kadmoni, 20dia bena Iti, dia bena Perizi, dia bena Refayime, 21dia bena Amore, dia bena Kenaane, dia bena Ngirgashi ne dia bena Yebusa.

Tshibangidilu 16
Diledibua dia Ismayele
1Sarayi, mukaji wa Abrame, kavua mulele muana to. Kadi uvua ne mupika wende, nsongakaji wa bena Ejipitu, dina diende Agare. 2Sarayi kuambila Abrame ne:
— Udi mumone ne Maweja-Nangila kena mumpeshe bana. Nanku angata mupika wanyi ewu, ikale mukajebe. Misangu mikuabu udi mua kundelela muana wa balume.
Abrame kuitaba bivua Sarayi mumulombe. 3Abrame mumane kusomba mu ditunga dia Kenaane bidimu dikumi, Sarayi kumupesha Agare bua ikale mukajende. 4Abrame kumubuelela mu nzubu. Agare kuimita difu. Pavua Agare mujadike ne: ndi ne difu, kutekelaye Sarayi kapeja. 5Ke Sarayi kuambila Abrame ne:
— Badi bampenda bipendu bionsu ebi bualu buebe. Meme kukupesha mupika wanyi bua ikale muena kuebe. Kadi katshia wimita difu, kena unnemeka kabidi to. Maweja-Nangila nkayende akose tshilumbu tshidi pankatshi petu nebe.
6Abrame kuandamuna Sarayi ne:
— Angata mupika webe, wenze nende muudi musue. Sarayi kukengesha Agare bikole too ne padinyemenaye kuya mu tshipela. 7Agare ufika mu tshipela, pabuipi ne mpokolu wa mayi uvua mu njila wa ku Shure, kusambakenaye ne mutumibue wa Maweja-Nangila. 8Awu kumukonka ne:
— Agare, mupika wa Sarayi, udi ufuma penyi? Uyaya kuepi?
Agare kuandamuna ne:
— Ndi nnyema Sarayi, mfumuanyi wa mudimu.
9Mutumibue wa Maweja-Nangila kumubela wamba ne:
— Pingana anu kudi Sarayi, mfumuebe wa mudimu. Witabe bionsu bidiye ukuambila. 10Maweja-Nangila neavudije ndelanganyi yebe bungi budi muntu kayi mua kubala. 11Mpindiewu udi ne difu. Neulele muana wa balume. Umuinyike Ismayele. Bualu Maweja-Nangila mmumane kumvua muadi wa dikenga diebe. 12Muanebe awu neikale bu nyama wa mpunde wa muitu! Nealuishe muntu yonsu. Muntu yonsu kabidi neamuluishe. Kakusomba pamue ne bana babu to. Neasombe amu pa nkayende.
13Agare kudikonka ne: “Ndi mumone Udi mummone anyi?” Kuinyikaye Maweja-Nangila uvua umuakuisha dina ne: “Wewe udi Ele-Royi, mmumue ne: Mvidi Mukulu udi mummone.” 14Ke padibu babikila tshina tshia mayi tshidi pankatshi pa Kadeshe ne Berede ne: Lahayi-Royi, mmumue ne: tshina tshia Udi ne muoyi uvua mummone. 15Agare kulela muana wa balume. Abrame kumuinyika Ismayele. 16Tshidimu tshivua Agare mulela muana, Abrame uvua ne bidimu makumi muanda mukulu ne bisambombu.

Tshibangidilu 17
Dina dia Abrame nedishale ne: Abrahame
1Abrame mumane kukumbaja bidimu makumi tshitema ne tshitema, Maweja-Nangila kumumuenekela, umuambila ne:
— Ndi Mvidi Mukulu wa bukole buonsu. Witabe diyi dianyi, wikale muntu muakane. 2Ndi ntua nebe ndondu. Nemvudije ndelanganyi yebe.
3Abrame kudiela mutu panshi. Mvidi Mukulu kumuambila ne:
4— Ndondu undi ntua nebe udi nunku: Newikale nkambua wa bisamba bia bungi. 5Dina diebe kadiakuikala kabidi Abrame to. Nedikale Abrahame, bualu nenkuvuije nkambua wa bisamba bia bungi. 6Nemvudije ndelanganyi yebe. Ku ndelanganyi aku nekupatuke bisamba bia bungi, nekupatuke kabidi bakalenga banene. 7Ndi ntua ndondu ewu nebe kashidi, kabidi ne ndelanganyi yebe yonsu. Meme nennulame mu bikondu bionsu. Nengikale Mvidi Mukulu webe kabidi ne wa ndelanganyi yebe yonsu. 8Ditunga edi dijima dia Kenaane diudi upitshila mpindiewu bu muenyi, nenkupeshadi kashidi. Nedishale bupianyi buebe ne bua ndelanganyi yebe. Meme nengikale Mvidi Mukulu wenu.
9Mvidi Mukulu kuambila Abrahame kabidi ne:
— Wewe ne ndelanganyi yebe yonsu nulame ndondu ewu. 10Ke mikenji yanyi inudi ne bua kulama: Bantu balume bonsu ba ku ndelanganyi yebe, nubateke panshi. 11Etshi ke tshimanyinu tshia kashidi tshia pambidi penu, tshidi tshijadika ndondu udi pankatshi panyi nenu. 12Bana benu ba balume bamane kukumbaja matuku muanda mukulu, badi ne bua kubateka panshi, nansha bapika badibu balelela muebe, nansha bapika benyi baudi musumbe, badi kabayi ba mu diku diebe. 13Nanku mupika udibu balelela ku nzubu kuebe, nansha udibu basumba, babateke bonsu panshi, bua ndondu wanyi amueneke kashidi mu mubidi wenu. 14Kadi muntu mulume udibu kabayi bateke panshi, nebamuipate munkatshi mua bantu banyi, bualu kena munemeka ndondu wanyi to.
15Mvidi Mukulu kuambila Abrahame ne:
— Kubikidi kabidi mukajebe ne Sarayi to. Umubikile ne: Sara. 16Ndi mmuela lupemba. Neakulelele muana wa balume. Neikale mamuende wa bisamba bia bungi. Bakalenga ba bisamba bishilangane nebapatukile ku ndelanganyi yende.
17Abrahame kudiela mutu panshi, useka wamba ne: “Muntu mukulumpe wa bidimu lukama, udi mua kulela muana bishi? Kabidi Sara udi ne bidimu makumi tshitema, neapete muana mushindu kaayi?” 18Abrahame kuambila Mvidi Mukulu ne:
— Ismayele wanyi ewu udi anu mukumbane. Ashale ne muoyi. Umukumbajile biudi mulaye.
19Mvidi Mukulu kumuandamuna ne:
— Nansha! Mukajebe Sara nealele muana wa balume. Neumuinyike ne Izake. Meme nentue nende ndondu wa kashidi kabidi ne ndelanganyi yende yonsu. 20Kadi ndi ngitaba biudi ulomba bua Ismayele. Ndi mmuela lupemba, neatante, avulangane, nealele bakalenga dikumi ne babidi, neikale nkambua wa tshisamba tshinene. 21Kadi nentue ndondu ne Izake, muana walelabu kudi mukajebe Sara tshidimu tshidi kumpala etshi.
22Mvidi Mukulu ujikija kuakula ne Abrahame, kulayanganabu. 23Anu dituku adi, Abrahame kuteka muanende Ismayele panshi, kabidi ne bana ba balume bonsu bavua mu diku diende, too ne bapika bavuabu balele mu nzubu muende, ne bonsu bavuaye musumbe, bu muvua Mvidi Mukulu mumuambile. 24Abrahame mumane kukumbaja bidimu makumi tshitema ne tshitema, kumutekabu pende panshi. 25Tshikondu atshi, Ismayele uvua ne bidimu dikumi ne bisatu. 26Abrahame ne muanende wa balume Ismayele kubatekabu panshi dituku dimue. 27Kutekabu bantu balume bonsu panshi, ne bapika bavuabu balelela mu nzubu muende, ne bavuaye musumbe ku matunga makuabu.

Tshibangidilu 18
Mvidi Mukulu udi ulaya ne: Sara nealele muana
1Maweja-Nangila kumuenekela Abrahame ku mitshi ya tshijila ya ku Mambre. Abrahame uvua musombe mu mushiku wa mbelu wa kazubu kende ka ntenta diba dia munda munya. 2Abrahame ukenzakana, kumona bantu balume basatu bimane pabuipi nende. Kujukaye lubilu bua kubakidila. Kuinyikaye mutu panshi. 3Abrahame kuambila umue wa kudibu ne:
— Mukalenga wanyi, pangikala mukutokele ku muoyi, kupitshi kumbelu kuanyi to. 4Banupeshe mayi, nowe ku makasa, nuikishe kuinshi kua mutshi ewu. 5Nennutuadile kantu ka nuenu kudia. Nudie nupete bukole, numone mua kutungunuka ne luendu luenu. Bualu nudi bafike ku mbelu kua muntu wenu.
Kuitababu ne:
— Mbimpe, enza muwambi amu.
6Abrahame kuya lukasa ku ntenta kuvua Sara, umuambila ne:
— Kolesha, angata bukula buimpe, usope mikata isatu.
7Kunyemenaye kabidi ku tshikumbi tshia ngombe, kusungulaye muana wa ngombe muimpe wa manyi. Kumufila kudi muena mudimu bua amulambe lukasa. 8Pashishe, kuangataye manteka, mabela ne munyinyi uvua-bu balamba awu, kubapesha. Pavuabu badia, Abrahame uvua muimane kulu pabuipi nabu, muinshi mua mutshi. 9Bantu kukonka Abrahame ne:
— Mukajebe Sara udi penyi?
Abrahame ne:
— Udi mu ntenta muamua.
10Umue wa kudibu kulaya Abrahame ne:
— Tshidimu tshialonda, ngondu wa momumue nempingane kuebe eku. Diba adi mukajebe Sara neikale mumane kulela muana wa balume.
Sara uvua musombe mu mushiku wa mbelu wa ntenta, panyima pa bayende. Uvua muteleje bivuabu bamba abi. 11Abrahame ne Sara bakavua bakole bakulakaje, Sara mumane kupita diba dia buledi, katshiyi umona tshijila tshia bakaji. 12Sara kudisekela, wamba ne: “Bukole bunkadi ebu, tshiena kabidi ne milowu ya balume bua kulela muana to. Bayanyi ukadi muntu mukulumpe.” 13Maweja-Nangila kukonka Abrahame ne:
— Mukajebe Sara udi useka tshinyi? Bua tshinyi udi wamba ne: “Bukole bunkadi ebu tshiena mua kulela kabidi to!” 14Kakuena tshidi mua kukolela Maweja-Nangila to. Tshidimu tshiavua, ngondu wa momumue, nempingane apa. Diba adi mukajebe Sara neikale mumane kulela muana wa balume.
15Sara kumvuaye buowa, kuyila wamba ne:
— Tshiena museke to.
Maweja-Nangila kumujadikila ne:
— Bulelela uvua useka.
16Bantu abu kujuka batangile ku Sodome. Abrahame kuya kubashindikija. 17Maweja-Nangila kuamba mundamunda muende ne:
— Tshiena mua kusokoka Abrahame bualu bundi nya kuenza to, 18bualu ndelanganyi yende neikale tshisamba tshinene ne tshia bukole. Nengele bisamba bionsu bia pa buloba lupemba mu dina diende. 19Ndi mumusungule bua alongeshe bana bende ne ndelanganyi yende mikenji yanyi, bua babikumbaje bikale bantu bakane. Bobu bakumbaje bionsu ebi, meme Maweja-Nangila nengenzele Abrahame bionsu bindi mumulaye.
20Pashishe Maweja-Nangila kuambila Abrahame ne:
— Bantu mbafunde bena Sodome ne Ngomore kundi, bualu buenzayi buabu mbupite. 21Ndi musue kuya kudimuena bua kujadika ne batshidi batungunuka ne buenzavi buabu bu mundi mumvue emu.
22Benyi babidi kutungunuka ne luendu kuya ku Sodome. Kadi Maweja-Nangila kushala muaba uvua Abrahame. 23Abrahame kusemena kudiye, umukonka ne:
— Maweja-Nangila, neubutule muntu muakane pamue ne muena tshibawu anyi? 24Wewe musangane bantu bakane makumi atanu mu musoku awu, udi mua kufuilaku musoku mujima luse, bua kupandisha bantu aba makumi atanu, anyi udi ubutula musoku mujima? 25Wewe kuena mua kuenza nanku, kuena mua kushipa muntu muakane pamue ne muena tshibawu. Abu bualu buyile kule. Bonsu babidi nebamueneke anu bu bena tshibawu. Wewe mukoshi wa nsambu munene wa buloba bujima, kuena mua kukosa nsambu bibi to.
26Maweja-Nangila kuandamuna ne:
— Meme musangane bantu bakane makumi atanu mu Sodome, nemfuile musoku mujima luse bualu buabu.
27Abrahame kuamba kabidi ne:
— Ndi nkolesha muoyi bua kuakula ne Maweja-Nangila wanyi, nansha bu mundi muikale muntu tshianana, tshintu tshia lupitapita. 28Kadi bu wewe mua kupeta bantu bakane anu makumi anayi ne batanu, batanu bakuabu kabayiku, neubutule tshimenga tshijima bua batanu abu anyi? Mvidi Mukulu kuandamuna ne:
— Meme musangane bantu bakane makumi anayi ne batanu, tshiakubutula tshimenga to.
29Abrahame kumukonka kabidi ne:
— Misangu mikuabu udi mua kusangana bantu bakane anu makumi anayi, newenze tshinyi?
Maweja-Nangila kuandamuna ne:
— Meme musangane bantu bakane makumi anayi, nemfuile bantu luse bualu buabu.
30Abrahame kuamba kabidi ne:
— Maweja-Nangila kabikutondi, ntshidi anu ntungunuka. Misangu mikuabu neusangane bantu bakane anu makumi asatu, newenze tshinyi?
Maweja-Nangila ne:
— Meme musangane bantu bakane makumi asatu, tshiakubutula tshimenga.
31Abrahame kumukonka ne:
— Maweja-Nangila, umfuile luse bua pandi ngakula nebe. Wewe musangane bantu bakane anu makumi abidi, newenze tshinyi?
Maweja-Nangila ne:
— Meme musangane bantu bakane makumi abidi, tshiakubutula tshimenga.
32Abrahame ne:
— Ndi ngakula musangu wa ndekelu, kufiki munda. Kadi wewe musangane bantu bakane anu dikumi?
Maweja-Nangila kuandamuna ne:
— Meme musangane bantu bakane anu dikumi, tshiakubutula tshimenga to.
33Bajikija kuakula, Maweja-Nangila kumuka, Abrahame kupingana kuende.

Tshibangidilu 19
Lote udi upanduka ku kabutu ka Sodome ne Ngomore
1Batumibue babidi kufikamu Sodome dilolu. Kusanganabu Lote musombe ku tshibuelelu tshia tshimenga. Lote ubamona, kujukaye bua kubakidila. Kuinyikaye mutu panshi, wamba ne:
2— Bakalenga banyi, bu nuenu basue, kanupitshi to. Tuyayi ku mbelu. Nowa mayi ku makasa, nulale. Patshiabu dinda nenutungunuke ne luendu luenu.
Bobu kuandamuna ne:
— Tudi tulala anu pambelu muaba utudi ewu.
3Kadi Lote kubasengelela bikole. Nanku bobu kuanyisha bua kuya ku nzubu kuende. Lote kubalambila biakudia, kuboshila mikata, kudiabu.
4Bantu kabayi banji kulala, bantu balume bonsu ba mu musoku, bakulumpe ne bansongalume kunyungulula nzubu wa Lote. 5Bavua bela mbila bamukonka ne:
— Bantu balume bavua bafika kuebe dilolu edi badi penyi? Bapatula bualu tudi basue bikale bakaji betu.
6Lote kupatuka mu nzubu, kuinjila tshiibi, 7kubambila ne:
— Bana betu, ndi nnusengelela ne: kanuenzedi bantu aba bibi nanku to. 8Angatayi nansha nsongakaji yanyi ibidi eyi. Kayena mianji kumanyangana ne balume to. Nenyipatule pambelu, nuenze nayi bu munudi basue. Kadi bantu balume aba mbenyi banyi, bandi ne bua kulama bimpe. Kanubenzedi bibi to.
9Kadi bena ditunga kukanyina Lote, bamba ne:
— Umuke apa. Wewe kabidi udi anu muenyi mu ditunga dietu. Muukadi ututumina diyi mbishi? Umanye ne: netukuenzele bibi bipite bia bantu aba.
Kusakilabu Lote bikole, kusemenabu pabuipi ne nzubu bua kutula tshiibi. 10Kadi batumibue babidi kukoka Lote, kumubueja mu nzubu, kukanga tshiibi. 11Pashishe kufofomijabu mesu a bonsu bavua ku tshiibi, bansongalume ne bantu bakole, bua bapange kumona tshiibi.
12Batumibue babidi abu kuambila Lote ne:
— Pawikala ne bena diku diebe bakuabu muaba ewu, nansha ne baku bebe, bana bebe ba balume ne ba bakaji, umuke nabu mu tshimenga etshi. 13Bualu Maweja-Nangila mmumane kumvua lumu lua buenzayi bua bena tshimenga etshi, mututume bua kutshibutula.
14Lote kuya kuambila baku bende, bavua babangile bana bende ba bakaji, ne:
— Jukayi lukasa, numuke mu tshimenga etshi, bualu Maweja-Nangila mmusue kutshibutula.
Kadi baku bende kuela meji ne: udi wamba bilele.
15Pa kabundubundu batumibue abu kusamina Lote, bamba ne:
— Jukayi lukasa, angata mukajebe ne bana bebe ba bakaji babidi. Tuyayi bua kanuvu kubutuka pamue ne tshimenga etshi.
16Kadi Lote uvua anu ujingakana. Bantu abu kumukuata ku tshianza, kukuata kabidi ne mukajende, ne bana bende ba bakaji babidi kubapatula mu tshimenga. Bualu Maweja-Nangila uvua musue kusungidila Lote.
17Bobu bamane kupatuka mu ditunga, mutumibue wa Mvidi Mukulu mukuabu kuambila Lote ne:
— Nyema, kolesha bua kudipandisha. Kutangidi panyima, kuimanyi pa muaba. Uye kusokoma ku mukuna bua kuvu kubutuka.
18Lote kumusengelela ne:
— Mukalenga, kabienzeki nanku to! 19Ukadi mumane kumfuila luse, nangananga paudi mumpatule mu tshimenga etshi bua kumpandisha. Kadi meme tshiena mua kufika ku mukuna, diakabi adi kadiyi dianji kunkuata, bualu kuaka nkupite bule. Ndi mua kufuila mu njila. 20Kadi anyisha bua meme kunyemena mu kasoku kaudi umona pabuipi apa, bualu nkakese. Nanku nempande pamue ne bena kasoku aka.
21Mutumibue wa Mvidi Mukulu kuitaba ne:
— Mbimpe, ndi nganyisha kabidi biudi wamba. Tshiena mbutula kasoku aka to. 22Kadi nyema, kolesha ubutame mu kasoku aka. Tshiena mua kuenza bualu, wewe kuyi muanji kufikamu. (Ke padibu binyika kasoku aka ne: Soware.)
23Butshia, Lote kufika mu Soware. 24Diba adi Maweja-Nangila kulokesha mu Sodome ne Ngomore mvula wa kapia kakole ka mfundanga, kela ndimi. 25Mvula awu kubutula bimenga bionsu bibidi, kushipa bantu, kunyanga ditunga ne madimi mene kashidi. 26Mukaji wa Lote kutangila panyima. Kuandamukaye lupingu lua luepu.
27Butshia pa kabundubundu Abrahame kuya muaba uvuabu bimane ne Maweja-Nangila. 28Utangila ditunga dijima dia Sodome ne Ngomore, kumonaye muinshi ubanda mulu bu wa tshikutu tshia kapia.
29Pavua Mvidi Mukulu ubutula Sodome ne Ngomore, uvua anu muvuluke Abrahame. Ke nuwuaye mupandishe Lote.
Lote ne bana bende ba bakaji
30Lote uvua ne buowa bua kushala mu Soware. Ke nuwuaye mumuke ne bana bende ba bakaji babidi bua kuya kusokoma nabu mu lubuebue pa mikuna. 31Dimue dituku, muanende wa bakaji muanabute, kuambila muakunyi ne:
— Tatu ukadi mununu. Mu ditunga dijima edi kamuena muntu udi mua kutusela, tuetu kubuela mu dibaka mudi bantu bonsu benza. 32Nanku tunuishe tatu wetu maluvu. Pakuatshikaye, tuangatangane nende bua tumulelele bana.
33Butuku abu kumushabu tatuabu maluvu. Muanabute kusomba nende. Tatuabu kavua mumanye bionsu bivua bienzeka abi to. 34Butshia muanabute kuambila muakunyende ne:
— Ngaladi ne tatu butuku ebu. Tumunuishe kabidi maluvu lelu. Pakuatshikaye, umanyangane pebe nende bua tumulelele bana.
35Butuku abu kumushabu tatuabu maluvu tshiakabidi. Muana muakunyi kulala nende. Kadi tatuabu kavua mumanye bionsu bivua bienzeka abi to.
36Bana ba bakaji babidi ba Lote kuimita mafu a kudi tatuabu. 37Muanabute kulela muana wa balume, kumuinyika dina ne: Mowabe. Yeye ke nkambua wa bena Mowabe batudi nabu lelu. 38Muana muakunyi pende kulela muana wa balume, kumuinyika dina ne: Bene-Ammi. Yeye ke nkambua wa bena Amone batudi nabu lelu.

Tshibangidilu 20
Abrahame ne Abimeleke
1Abrahame umbuka ku Mambre, kuyaye kuasa kuinshi, mu ditunga dia Kenaane, pankatshi pa Kadeshe ne Shure. Umuke aku, kuyaye kusomba mu Ngerare. 2Kadi bu muvua Abrahame muambile bantu ne: Sara mmuanetu wa bakaji Abimeleke, mukalenga wa bena Ngerare, kuangata Sara bua ikale mukajende. 3Butuku abu, Mvidi Mukulu kumuenekela Abimeleke mu tshilota, kumutandisha ne:
— Wewe udi mudikebele lufu bua mukaji wa bende uudi munyenge ku bukole.
4Kadi, bu muvua Abimeleke kayi muanji kumubuelela mu nzubu, kuambaye ne:
— Akia! Maweja-Nangila, tshisamba tshianyi ne meme katuena ne bualu to. Udi mua kutubutula anu patupu nanku anyi? 5Abrahame wangambidi ne: “Sara mmuanetu wa bakaji.” Kabidi Sara wanjadikidi ne: “Abrahame ntutu”. Ke pamvua musue kuenza bualu ebu, kondu kanyi ka munda kakayi kantuuta, nansha kampisha mene.
6Mvidi Mukulu kuambila kabidi Abimeleke mu tshilota atshi ne:
— Ndi mumanye ne: udi muenze nanku kuyi mumanye bualu. Ke pandi mukukandike ne kulengi ewu mukaji, nansha ne tshianza mene; tshianana, udi untombokela. 7Pingaja mukaji ewu kudi bayende. Umanye ne: bayende mmuambi. Neakuakuile bua kufu to. Kadi wewe mubenge kupingaja mukaji, neufue, kabidi bantu bonsu baudi nabu nebafue.
8Abimeleke kubika patshiatshia, kubikila balombodi ba mu bukalenga buende. Kubamanyishaye bionsu bivua bimuenzekele abi. Balombodi kuzakala bikole. 9Abimeleke kubikidisha Abrahame, umukonka ne:
— Tshiwatuenzedi nenku ntshinyi? Mbualu bubi kaayi bundi mukuenzele bua wewe kutubueja ne bena ditunga dianyi mu tshilumbu bunene nunku! Udi mutuenzele bualu budi muntu kayi mua kuenzela mukuabu to. 10Uvua muele meji kaayi pa kungenzela nunku?
11Abrahame kuandamuna ne:
— Mvua muele meji ne: bantu ba kuneku kabena batshina Mvidi Mukulu. Nanku nebanshipe bua kuangata mukajanyi. 12Bulelela, Sara mmuanetu wa bakaji. Mmuanetu wa tatu. Kena wa mamu to. Ke pamvua mumusele nanku. 13Mvidi Mukulu mmumane kungumusha mu nzubu mua baledi banyi, meme kuambila mukajanyi Sara ne: “Miaba yonsu itudi tupitshila nebe, ambila bantu ne: Abrahame udi muanetu wa balume, bua kabanshipi bualu buebe.”
14Abimeleke kupingajila Abrahame mukajende. Kumutentekelapu ne bapika balume ne bakaji, mikoku, mbuji ne ngombe. 15Abimeleke kuambila Abrahame ne:
— Ditunga dianyi ndikulekele, wase muaba uudi musue.
16Pashishe Abimeleke kuambila Sara ne:
— Nempeshe tutuebe nkanu ya tshiamu tshitoke tshia mushinga mukole tshinunu, bua bantu bonsu baudi nabu bajadike ne: wewe kuena muenze tshilema to. Nanku nebakunemeke.
17Kadi Abrahame kulomba kudi Mvidi Mukulu bua apandishe Abimeleke, apandishe kabidi mukajende ne bakaji bende bapika, bua bamone mua kulela bana tshiakabidi. 18Bualu Mvidi Mukulu uvua mukandike lulelu lua mukaji wa Abimeleke ne lua bakaji bakuabu ba mu diku dia Abimeleke, bualu bua tshilumbu tshia Sara, mukaji wa Abrahame.

Tshibangidilu 21
Diledibua dia Izake
1Maweja-Nangila kusankisha Sara, kumukumbaja bionsu bivuaye mumulaye. 2Sara kuimita, kulelela Abrahame muana wa ku bukunda, mu tshikondu tshivua Mvidi Mukulu mujadike. 3Abrahame kuinyika muana, uvua Sara mumulelele ne: Izake. 4Matuku muanda mukulu akumbana, Abrahame kuteka Izake panshi bu muvua Mvidi Mukulu mumuambile. 5Tshikondu tshivuabu balele Izake, Abrahame uvua mumane kukumbaja bidimu lukama. 6Sara kusanka wamba ne:
— Mvidi Mukulu mmunsekeshe. Nanku bonsu bumvue batela Izake nebaseke pamue nanyi.
7Kuambaye kabidi ne:
— Muntu kaayi uvua mua kuambila Abrahame ne: Dimue dituku Sara neamushe bana mabele? Mpindiewu ngaleledi Abrahame muana wa ku bukunda buende.
Abrahame udi wipata Agare ne Ismayele
8Muana awu kukola, kulekela diamua mabele. Abrahame kulongolola masanka dituku adi.
9Dituku dikuabu, Ismayele, muana wa Abrahame uvuaye mulele ne Agare muena Ejipitu, uvua unaya ne Izake. Sara umona nanku, 10kuambilaye Abrahame ne:
— Ipata mukaji mupika ewu ne muanende, bualu muana wa mukaji ewu kena mua kufuilakana bintu bia bupianyi ne muananyi Izake to.
11Miaku eyi kutonda Abrahame bikole, bualu Ismayele uvua kabidi anu muanende. 12Kadi Mvidi Mukulu kuambila Abrahame ne:
— Kufiki munda bua muana ewu ne bua mukajebe mupika to. Itaba bionsu bidi Sara mukuambile. Uvuluke ne: ndelanganyi yebe yonsu imvua mukulaye neyifumine anu kudi Izake. 13Kadi bua muana uudi mulele ne mukaji mupika ewu, nealele pende bana ba bungi. Neikale tshisamba tshinene, bualu udi muanebe.
14Abrahame, kujuka dinda dionsu, kupesha Agare diampa ne kabulubulu tente ne mayi. Kumusuikaye muana panyima, umuambe ne: Ndaku. Agare uvua wenda ulalakana mu tshipela tshia Bersheba. 15Kadi mayi avuabu nawu mu kabulubulu kujika. Agare kushiya muana muinshi mua mutshi. 16Kuyaye kusomba pa nkayende mutantshi muipi udibu mua kuela muketa ufika. Uvua wamba ne: “Tshiena musue kumona mudi muananyi ufua to”. Agare kusomba ku mpenga, udila muadi. 17Mvidi Mukulu kumvua muadi wa muana. Mutumibue wa Mvidi Mukulu kuela diyi difumine mu diulu, kuebeja Agare ne:
— Tshidi tshikutonda nanku ntshinyi? Kutshinyi to. Mvidi Mukulu umvu muadi wa muana. 18Juka, ubishe muana, umukuate bikole ku tshianza. Ndelanganyi yende neyenze tshisamba tshinene.
19Mvidi Mukulu kutabeja mesu a Agare. Kumonaye tshiina tshia mayi muaba awu. Kusunaye mayi kabulubulu tente, kunuisha muana.
20Mvidi Mukulu kulama muana awu bimpe. Kukolaye, kushalaye tshilembi tshia buta bua mbale tshia kalanda musenga. Kusombaye mu tshipela tshia Parane. 21Mamuende kumuselesha mukaji wa bena Ejipitu.
Abrahame ne Abimeleke badi batua ndondu
22Matuku awu, Abimeleke ne Pikole, mulombodi wa bena mvita bende, kufika kudi Abrahame, bamuambila ne: — Mvidi Mukulu udi ukuambuluisha mu bionsu biudi wenza. 23Nanku, uditshipe mpindiewu kumpala kua Mvidi Mukulu ne: tshiakuenzela Abimeleke, bana bende ne ndelanganyi yende bibi to. Kadi ungenzele meme, ne bena ditunga dianyi diudi usomba, bimpe mumvua mukuenzele.
24Abrahame kuitaba ne:
— Eyowa, ndi nditshipa nanku.
25Kadi, Abrahame kuela Abimeleke lusanzu bua tshiina tshia mayi tshivua bena mudimu bende bakandamana natshi. 26Abimeleke kukema wamba ne:
— Tshiena mumanye udi muenze nanku to! Kuvua mungambile bualu ebu kuonsu eku! Nkadi mbumanya anu lelu.
27Abrahame kupesha Abimeleke mikoku, mbuji ne ngomba. Bonsu babidi kutua ndondu. 28Kadi, Abrahame kuteka bana ba mikoku muanda mutekete pa nkayabu. 29Abimeleke kumukonka ne:
— Wenji nanku bua tshinyi?
30Abrahame kuandamuna ne:
— Ndi nkupa bana ba mikoku aba muanda mutekete bua bakuvuluije ne: uvua mumbule tshiina tshia mayi etshi ngAbrahame!
31Nanku kuinyikabu muaba awu ne: Bersheba, bualu bonsu babidi bavua batuilapu ndondu ne mutshipu.
32Bobu bamane kutua ndondu nanku, Abimeleke ne Pikole, mulombodi wa bena mvita bende, kupingana mu ditunga dia bena Peleshete.
33Abrahame kuya mu Bersheba, kukunamu mutshi wa kampanga-nzevu. Ke muvuaye utendelela Mvidi Mukulu wa kashidi, utela dina dia Maweja-Nangila. 34Abrahame kushala mu ditunga dia bena Peleshete matuku mulongulongu.

Tshibangidilu 22
Abrahame udi witaba bua kulambula Mvidi Mukulu Izake
1Izake mumane kukola, Mvidi Mukulu kuteta Abrahame. Kumubikilaye ne:
— Abrahame.
Yeye kuitaba ne:
— Ke meme ewu.
2Mvidi Mukulu kumuambila ne:
— Angata muanebe umuepele Izake uudi mupite kunanga awu, uye nende mu ditunga dia Moriya pa mukuna umbakuleja, umungoshile pa tshilambuilu.
3Butshia Abrahame kujuka ne dinda dionsu, kuangata muanende Izake, bena mudimu bende babidi, mpunde wende ne nkunyi. Kuyaye muaba uvua Mvidi Mukulu mumuambile bua kulambula mulambu. 4Bamane kuenda matuku asatu, Abrahame ukenzakana kumona mukuna awu umueneka pa bule. 5Abrahame kuambila bena mudimu bende babidi ne:
— Nuenu nushale apa ne nyama wa mpunde ewu. Meme ne muananyi tuyaya kulu kuaka bua kutendelela Mvidi Mukulu. Pashishe netupingane apa.
6Abrahame kuambika muanende Izake tshisumbu tshia nkunyi, kukuata kela, kuambula mbabula ne makala a kapia. Pavuabu benda pamue, 7Izake kukonka Abrahame ne:
— Tatu!
Awu ne:
— Muananyi.
Izake ne:
— Tudi ne nkunyi ne kapia, kadi muana wa mukoku wa kulambula udi penyi?
8Abrahame kuandamuna muanende ne:
— Muananyi, Mvidi Mukulu nkayende neatupe muana wa mukoku.
Bonsu babidi kutungunuka ne luendu. 9Bafika muaba uvua Mvidi Mukulu mumuambile, Abrahame kuenza tshilambuilu, kutekapu nkunyi. Pashishe kusuikaye muanende Izake, kumuteka pa tshilambuilu pamutu pa nkunyi. 10Kuambulaye kela bua kumukosa mutu. 11Kadi kumvuaye diyi dia mutumibue wa Mvidi Mukulu difumina mu diulu dimubikila ne:
— Abrahame, Abrahame!
Yeye kuitaba ne:
— Ke meme ewu.
12Maweja-Nangila kumukandika ne:
— Kulengi muana, kumuenzedi bibi. Mpindiewu ngajadiki ne: udi untshina meme Mvidi Mukulu, bualu kuena mumpale muanebe umuepele umvua mukupeshe.
13Abrahame ukenzakana, kumonaye mukoku wa tshimpanga, nsengu yatshi mipatame mu mutshi. Kuangataye mukoku wa tshimpanga awu, kulambula Mvidi Mukulu pa muaba wa muanende Izake. 14Nanku Abrahame kuinyika muaba awu ne: “Mukuna wa Maweja-Nangila udi utupesha!” Mukuna awu batshidi baubikila too ne mpindiewu ne: “Pa mukuna ewu Maweja-Nangila neatupeshe.”
15Mutumibue wa Mvidi Mukulu kubikila Abrahame tshiakabidi, 16umuambila ne:
— Maweja-Nangila udi ujadika ne: Bu muudi muenze nanku kuyi mumpale muanebe umuepele, bu mundi meme Mvidi Mukulu, ndi nditshipa ne: 17Nenkuele lupemba; nemvudije ndelanganyi yebe bungi bua mitotu ya mulu, nansha bu lusenga lua ku muelelu wa mayi manene. Ndelanganyi yebe neyinyenge misoku ya bena lukuna bayi. 18Bisamba bionsu bia pa buloba nebipetele diakalenga ku ndelanganyi yebe, bualu witabi mikenji yanyi.
19Pashishe Abrahame kupingana kuvua bena mudimu bende bashale, kuya nabu bonsu mu Bersheba mu ditunga divuaye usomba.
20Malu awu mamane kupita, kuambilabu Abrahame ne: “Bana ba balume badi Milka, mukaji wa muanenu Nahore, mulele badi muanda mukulu: 21muanabute udi Use, pashishe Buze, Kemuyele, tatuende wa Arame,
22Keshede, Azo, Pildashe, Idlafe ne Betuyele, 23tatuende wa Rebeka.” Ke bana muanda mukulu bavua Milka mulelele Nahore, muanabu ne Abrahame. 24Reyuma mukaji mukuabu wa Nahore, uvua mulele bana ba balume aba banayi: Teba, Ngahame, Tahashe ne Maaka.

Tshibangidilu 23
Abrahame udi usumba lukita bua kujika Sara
1Sara mumane kukumbaja bidimu lukama makumi abidi ne muanda mutekete, 2kufuaye mu Kiriyate-Arba, momumue ne Ebrone, mu ditunga dia Kenaane. Abrahame kuenza madilu a mukajende, kumudila. 3Patshivua tshitalu tshia Sara katshiyi tshianji kujika, Abrahame kuya kudi ndelanganyi ya Ete, kubambila ne:
4— Meme ndi muenyi munkatshi muenu. Numpeshe muaba, muenu munu, wa kujika muena kuanyi.
5Bena Ete kuandamuna ne:
6— Mukalenga, Mvidi Mukulu mmukuele lupemba, suaku ututeleje. Ujike mukajebe mu lukita luakane lua ku nkita yetu. Muntu wa kutudi nansha umue kena mua kukupala lukita luende bua ujike muena kuebe to.
7Abrahame kujuka, kuinyika mutu panshi, wambila ndelanganyi ya Ete bavua base mu buloba abu, 8ne:
— Panuikala basue bua meme kujika muena kuanyi apa, ndombelayi kudi Efrone, muana wa Sohare. 9Ampeshe lubuebue luende ludi ku mpenga kua budimi buende. Alunsumbishe ku mushinga walu, nuenu batangile, bua lushale muaba wanyi.
10Efrone, muena Iti, uvua musombe munkatshi mua bana babu amu. Kuandamunaye Abrahame ne bena Iti bavua basombe ku tshibuelelu tshia tshimenga bonsu bateleja ne:
11— Ndi nkusengelela ne: tshiena nkusumbisha budimi ne lubuebue to. Ndi nkupeshabi, bana betu bonsu batangile, bua ujikemu muena kuebe.
12Abrahame kuinama panshi kumpala kua bonsu bavua muaba awu, 13wambila Efrone, bua bonsu bumvue, ne:
— Ndi nkusengelela ne: unteleje! Ndi mfila mushinga wa budimi, uwangate, bua njike muena kuanyi.
14Efrone kuandamuna Abrahame ne:
15— Ndi nkusengelela ne: unteleje: muaba ewu udi mua kuikala wa mushinga wa nkanu ya tshiamu tshitoke tshia mushinga mukole nkama inayi. Kadi mine ayi idi mua kutuenzela wewe ne meme tshinyi? Nanku, jika muena kuebe.
16Abrahame kuitaba bivua Efrone muakule, kumubadilaye nkanu bungi buvuaye utela, bana babu bumvue. Nanku kumupeshaye nkanu ya tshiamu tshitoke tshia mushinga mukole nkama inayi, bilondeshile mishinga ya basumbishi ba bintu. 17Anu dituku adi, lubuebue lua Makpela luvua mu budimi bua Efrone, luseke ludi diba dipatukila lua Mambre, kushala mu dina dia Abrahame, kabidi ne mitshi yonsu ivua mikuna mu budimi amu. 18Bena Iti kujadikilabu bantu bonsu bavua ku tshibuelelu tshia tshimenga ne: muaba udi Abrahame musumbe washadi mu dina diende.
19Pashishe, Abrahame kujika muena kuende mu lubuebue alu luvua mu budimi bua Makpela pabuipi ne Mambre, udibu babikila ne: Ebrone, mu ditunga dia Kenaane. 20Budimi abu ne lubuebue luvuamu, Abrahame kubiangata kashidi, bena Iti bonsu bamone. Kushalabi muaba wa kujika bena diende bonsu.

Tshibangidilu 24
Izake udi usela Rebeka
1Abrahame kukola kukulakaja. Maweja-Nangila uvua anu mumuele lupemba mu malu onsu. 2Dituku dikuabu Abrahame kuambila muena mudimu mukulumpe wa ku bena mudimu bende ne:
— Kuata muinshi mua tshibelu tshianyi, 3uditshipe mu dina dia Maweja-Nangila, Mvidi Mukulu wa diulu ne buloba, bualu kuena mua kukebela muananyi Izake mukaji wa mu ditunga dia Kenaane mundi muase emu to. 4Kadi uditshipe kundi, uye kukebela muananyi Izake mukaji anu kuetu kundela mu ditunga dietu, mu diku dietu.
5Muena mudimu awu kukonka Abrahame ne:
— Kadi pikala mukaji awu mubenge bua kumuka mu ditunga diabu bua kusomba kuneku, ndi mua kuya ne muanebe Izake bua aye kusomba kuenu, muaba udi mukaji awu anyi?
6Abrahame kuandamuna ne:
— Wamanya, kuena mua kuya ne muananyi kuetu to. 7Bualu pavua Maweja-Nangila, Mvidi Mukulu wa diulu, mumpatule mu ditunga dietu ne mu diku dia baledi banyi, uvua mundaye bua kupesha ndelanganyi yanyi ditunga edi. Nanku, anu yeye neatume mutumibue wende kumpala kuebe, bua akuleje nsongakaji uudi mua kuselela muananyi Izake. 8Pikala nsongakaji awu ubenga mua kumuka mu ditunga diabu, diditshipa diebe kadiena dikuenzela bualu to. Kadi, nansha bia munyi, kuena mua kuya ne muananyi kuaka to.
9Muena mudimu kukuata muinshi mua tshibelu tshia mfumuende Abrahame, uditshipa bua kukumbaja bionsu bivua mfumuende mumutume bua kuenza. 10Muena mudimu awu kuangata tumelu dikumi tua mfumuende ne bionsu bivuaye mumone ne mbilenga. Bavua benda batangile mu tshimenga muvua Nahore musombe mu tshitupa tshia ku mutu kua misulu mu ditunga dia Mezopotamiya.
11Muena mudimu awu kufika pabuipi ne tshiina tshivua ku mpenga kua tshimenga dilolu, diba didi bakaji baya bua kusuna mayi. Kufuishaye tumelu binu panshi. 12Kutuadijaye kulomba Mvidi Mukulu wamba ne:
— Maweja-Nangila, Mvidi Mukulu wa mfumuanyi Abrahame, lelu ndi nkusengelela ne: ungendeshe diakalenga, ukumbaje biuvua mulaye mfumuanyi Abrahame. 13Mpindiewu ndi muimane ku mpokolu wa mayi. Bana ba bakaji ba bantu badi mu tshimenga nebafike bua kusuna mayi. 14Nsongakaji ungambila ne: “Bu wewe musue tula mulondu panshi, umpeshe mayi a kunua,” pikalaye mua kuitaba bua kumpesha mayi a kunua, ne kunuisha tumelu tuanyi, nemmanye ne nsongakaji awu ke uudi musunguile muntu webe Izake. Kabidi nenjadike ne: malu onsu auvua mulaye mfumuanyi Abrahame akumbanyi.
15Muena mudimu kayi muanji kujikija ditendelela, Rebeka, muana wa Betuyele, kufika, muambuile mulondu wa mayi pa makaya. Betuyele uvua muana wa Nahore, muanabu ne Abrahame. Mamuende wa Betuyele uvua Milka. 16Rebeka uvua nsongakaji muimpe, wengelela. Kavua muanji kumanyangana ne balume. Upueka ku tshiina, kusunaye mayi mulondu tente. Mu dipingana diende, 17muena mudimu wa Abrahame kuya lubilu kumpala kuende, umulomba ne:
— Bu wewe musue, mpeshaku mayi a kunua.
18Nsongakaji kuandamuna ne:
— Mukalenga wanyi, nuaku.
Kumuinyikilaye lukasa mulondu mu diboku. Muena mudimu kunua. 19Ujikija kunua, nsongakaji kumuambila kabidi ne:
— Ndi nya kusuna makuabu bua kunuisha tumelu tuebe tuonsu.
20Nsongakaji kupongolola lukasa mayi avua mashale mu mulondu mu luuvu. Kuyaye lubilu kusuna mayi makuabu, kuanuisha tumelu tuonsu. 21Muena mudimu uvua anu mupuwe umukenketa, udiebeja ne: “Maweja-Nangila mmungendeshe diakalenga anyi?” 22Nsongakaji mumane kunuisha tumelu tuonsu mayi, muena mudimu kumupa kakanu ka mpawungi kikale ne bujitu bu bua gramme isambombu. Kumupa kabidi bikanu bibidi bia ku maboku, tshikanu tshionsu tshivua ne bujitu bupite pa gramme lukama. 23Pashishe kukonkaye nsongakaji ne:
— Ungambile: udi muana wa nganyi? Tudi mua kupeta muaba wa kulala ku mbelu kuenu ne batudi nabu anyi?
24Nsongakaji kumuandamuna ne:
— Meme ndi muana wa Betuyele, kabidi muikulu wa Nahore ne Milka.
25Nsongakaji kumuambila kabidi ne:
— Kumbelu kuetu kudi muaba wa nuenu kulala, kudi kabidi bisosa bivule bia kuladika nyama ne bia kuyidisha.
26Muena mudimu kuela Maweja-Nangila tuasakidila, mutue binu panshi, 27wamba ne:
— Ndi ngela Maweja-Nangila, Mvidi Mukulu wa mfumuanyi Abrahame, tuasakidila, bualu wakumbaji bionsu bivuaye mulaye mfumuanyi Abrahame. Maweja-Nangila mmungendeshe diakalenga mu njila mujima, mumfikishe anu mu diku dia mfumu wanyi Abrahame.
28Nsongakaji uya lubilu kumbelu kuabu, kulondelaye mamuende malu awu onsu. 29Kadi Rebeka uvua ne muanabu wa balume, dina diende Labane. Labane kuya lukasa bua kusambakena ne muntu uvua ku tshiina tshia mayi. 30Uvua mumone kakanu ne bikanu bivua ku maboku a muanabu wa bakaji, mumvue kabidi nuwuaye ulonda bivua muena mudimu awu mumuambile. Nanku kusanganaye muntu awu ne tumelu tuende ku tshiina tshia mayi. 31Labane kuambila muena mudimu wa Abrahame ne:
— Luaku, tuye pambelu, lekela kuimana apa. Ndi mumane kukulongoluela muaba wa kulala ne wa kuladika tumelu tuebe. Maweja-Nangila mmumane kukuendesha diakalenga.
32Kuyabu ne muena mudimu wa Abrahame pambelu. Bafika, kutululabu bintu bionsu bivua tumelu tuambule. Kutulabu kabidi bisosa ne mashinda bua kutudisha. Kutuadilabu muena mudimu, ne bantu bavuaye nabu, mayi a kuowa ku makasa. 33Kumupeshabu kabidi ne biakudia. Kadi kuandamunaye ne:
— Kumpala kua meme kudia, nganji kunuambila bualu bundi muende nabu.
Labane kumuandamuna ne:
— Ambaku, tudi bakupa matshi.
34Yeye kubambila ne:
— Meme ndi muena mudimu wa Abrahame. 35Mfumuanyi Abrahame mmupete diakalenga. Maweja-Nangila mmumunemeshe ne bintu bia bungi: ke mikoku, ngombe, mbuji, tumelu, mpunde, biamu bitoke bia mushinga mukole, biamu bia mpawungi, ne bapika balume ne bakaji. 36Sara, mukaji wa mfumuanyi Abrahame, mmumulelele muana wa balume wa ku bukunda. Bubanji buonsu bua mfumuanyi Abrahame budi anu mu dina dia muanende awu. 37Mfumuanyi Abrahame uvua mungambile bua meme kuditshipa, yeye muteleje, bua tshikebedi muanende Izake mukaji wa mu ditunga dia Kenaane, muaba udi mfumuanyi musombe. 38Ke padi mfumuanyi muntume bua kuselela Izake mukaji anu wa mu tshisamba tshia mfumuanyi, ne wa mu diku diabu mene. 39Ngunwua nanku, meme kumukonka ne: “Kadi pikala nsongakaji awu mubenge bua tuetu kuya nende, ndi mua kuenza tshinyi?” 40Mfumuanyi Abrahame kungandamuna ne: “Maweja-Nangila undi mvuluka matuku onsu, neakuendeshe diakalenga. Mutumibue wende neakulombole. Neakuleje nsongakaji wa mu tshisamba tshietu, mu diku dia tatu wanyi, uudi mua kuselela muananyi. 41Kadi pikala bena dianyi babenga, diditshipa diebe kadiena dikuenzela bualu to, bualu diba adi kadiena dikukuata kabidi to.” 42Lelu mfika ku tshiina tshia mayi, meme kutendelela ne: “Maweja-Nangila, Mvidi Mukulu wa mfumuanyi Abrahame, ndi nkusengelela ne: ungendeshe diakalenga mu luendu elu. 43Mpindiewu ndi muimane ku mpokolu wa mayi. Muana wa bakaji yonsu wafika bua kusuna mayi, pangamulomba ne: ‘Umpeshe mayi a kunua’, 44pikalaye muitabe bua kumpesha mayi a meme kunua, ne bua kunuisha tumelu tuanyi, nemmanye ne: yeye ke udi Maweja-Nangila musunguile Izake.” 45Tshiyi muanji kujikija ditendelela dianyi, Rebeka kufika muambuile mulondu wa mayi pa makaya, uya ku mpokolu. Yeye mumane kusuna mayi, meme kumulomba ne: “Bu wewe musue, mpeshaku mayi a kunua.” 46Nsongakaji kumusha mulondu lukasa pa makaya, ungamba ne: “Nuaku. Pawajikija, nennuishe tumelu tuebe kabidi.” Nanku meme kunua mayi. Kunuishaye ne tumelu tuanyi. 47Pashishe meme kumukonka ne: “Wewe udi muana wa nganyi?” Yeye kungandamuna ne: “Ndi muana wa Betuyele, ne kabidi muikulu wa Nahore ne Milka.” Ngunwua nanku, meme kumupesha bikanu bia ku maboku, kumuela ne kakanu ku diulu. 48Meme kutua binu panshi bua kuela Maweja-Nangila, Mvidi Mukulu wa mfumuanyi Abrahame, tuasakidila. Bualu uvua mungendeshe diakalenga, tshiyi mupete njiwu. Mmumfikishe ne mu diku dia mfumuanyi. Nanku ndi mua kuya ne nsongakaji ewu kudi muana wa mfumuanyi. 49Mpindiewu panuikala bitabe bua kukumbaja dijinga dia mfumuanyi, nansha panuikala babenge, nungambile patoke bua mmone tshindi mua kuenza.
50Labane ne Betuyele kumuandamuna ne:
— Bualu ebu mbulongolola kudi Maweja-Nangila nkayende. Tuetu katuena ne diyi dia kuamba. 51Ke Rebeka awu mukutangile. Ndayi nende bua ikale mukaji wa Izake, muana wa mfumuebe, bu mudi Maweja-Nangila mulongolole.
52Muena mudimu wa Abrahame umvua nanku, kutuaye binu panshi, utendelela Maweja-Nangila, umuela tuasakidila. 53Pashishe kukangulaye bibuta biende, kupatulaye bilengejelu bia tshiamu tshitoke tshia mushinga mukole, bia mpawungi, kabidi ne bilamba. Kubipeshaye Rebeka. Kufilaye bintu bia mushinga mukole kudi Labane, ne kudi mamuende wa Rebeka. 54Pashishe muena mudimu wa Abrahame ne bonsu bavuaye muende nabu, kudiabu, kunuabu, kulalabu. Butshia dinda kubalayaye ne: “Nkadi mpingana kudi mfumuanyi.” 55Mamuende wa Rebeka, ne muanabu ne Rebeka, kuandamunabu ne:
— Nsongakaji anji ashale kabidi matuku dikumi. Nenushishe kuya nende.
56Muena mudimu wa Abrahame kubandamuna ne:
— Maweja-Nangila mmumane kungendesha diakalenga. Kanuena mua kumpitshishila diba to. Mpeshayi mukaji, mpingane kua mfumuanyi.
57Bobu kuandamuna ne:
— Nanku tubikile nsongakaji, atuambile tshidi ku muoyi wende.
58Nsongakaji ufika, kumukonkabu ne:
— Udi musue kuya ne udi mukuvuile ewu anyi?
Yeye kuandamuna ne:
— Eyowa, tuyaya amu nende.
59Baledi ba Rebeka kuanyisha bua Rebeka ne ndeji wende, uvua mumukoleshe, baye ne muena mudimu wa Abrahame, kabidi ne bonsu bavuaye muende nabu. 60Baledi ba Rebeka kumuela lupemba, bamba ne:
“Wewe muanetu wa bakaji,
Ulele balume, ulele bakaji ba bungi.
Ndelanganyi yebe inyenge
bimenga bia bena lukuna bayi!”
61Pashishe Rebeka ne bena mudimu bende kubanda pa tumelu. Kuyabu pamue ne muena mudimu wa Abrahame.
62Izake uvua musombe mu tshitupa tshia kuinshi tshia ditunga dia Kenaane. Uvua mumane kumuka ku tshiina tshia mayi tshia Lahayi-Royi. 63Dimue dituku dilolu uvua muye kuendakana mu mpata. Ukenzakana, kumonaye tumelu tuye kudiye. 64Rebeka kumona Izake, kutuluka pa kamelu. 65Kukonkaye muena mudimu wa Abrahame ne:
— Muntu udi mutuvuile mu mpata bua kutuakidila nnganyi?
Muena mudimu kuandamuna ne:
— Ke Izake mfumuanyi.
Rebeka kudibuikila tshilamba ku mesu. 66Muena mudimu wa Abrahame kulondela Izake bionsu bivuaye muenze mu luendu. 67Izake kuangata Rebeka, kuya nende ku ntenta wa mamuende Sara. Rebeka kushala muena kuende. Izake kumunanga bikole. Dibungama divuaye nadi bua lufu lua mamuende Sara kujikadi.

Tshibangidilu 25
Lufu lua Abrahame. Ndelanganyi yende mikuabu
1Abrahame kusela mukaji mukuabu, dina diende Ketura. 2Mukaji awu kumulelela bana basambombu: Zimrane, Yokshane, Medane, Madiyane, Ishebake ne Shuwa. 3Yokshane ke tatuende wa Saba ne wa Dedane. Ndelanganyi ya Dedane ivua nunku: Bena Ashure, bena Letushe, ne bena Leyume. 4Madiyane uvua mulele bana ba balume batanu: Efa, Efere, Anoke, Abida ne Elda. Bana aba ke ndelanganyi yonsu ya Ketura.
5Abrahame kupesha Izake bia bumpianyi bionsu bivuaye nabi. 6Patshivuaye ne muoyi, kupeshaye bana bavuaye mulele ne bakaji bakuabu, biabu bintu bia bumpianyi. Kadi kubumushaye mu ditunga divua Izake. Kubatumaye mu ditunga dia ku luseke ludi diba dipatukila. 7Abrahame mumane kukulakaja, mukumbaje bidimu lukama makumi muanda mutekete ne bitanu, 8kutuilaye mu diakalenga, kulonda bankambua bende. 9Bana bende Izake ne Ismayele kumujika mu lubuebue lua Makpela luvua pabuipi ne Mambre, mu budimi bua Efrone, muana wa Sohare, muena Iti. 10Ke budimi buvua Abrahame musumbe kudi bena Iti. Ke mu wabu bamujike pabuipi ne muena kuende Sara. 11Abrahame mumane kufua, Izake kuya kusomba pabuipi ne tshiina tshia mayi tshia Lahayi-Royi. Mvidi Mukulu kumuela lupemba mu malu onsu.
12Eyi ke ndelanganyi ya Ismayele, muana wa Abrahame, uvuaye mulele ne Agare, muena Ejipitu, uvua ukuatshila Sara mudimu. 13Muanabute uvua Nebayote, balonda kudi Kedare, bamutua mu nyima kudi Adbeyele ne Mibsame, 14Mishema, Duma, Masa, 15Adade, Tema, Yeture, Nafishe, uvua mushile Kedma dibela. 16Ke muvua mena a bana ba balume dikumi ne babidi ba Ismayele nanku. Bobu aba ke bankambua ba bisamba. Bantu binyikile misoku ne miaba ya kusomba mu mitanda mena abu. 17Ismayele mumane kukumbaja bidimu lukama makumi asatu ne muanda mutekete, kulondaye bankambua bende mu lufu. 18Ndelanganyi ya Ismayele ivua miase pankatshi pa Avila ne Shure. Shure udi pabuipi ne Ejipitu, mu njila wa ku Ashure. Ndelanganyi ayi kayivua misombe muaba umue ne ndelanganyi mikuabu ya Abrahame to.
YAKOBE
Diledibua dia Esawu ne Yakobe
19Malu a Izake, muana wa Abrahame, adi nunku: 20Izake mumane kukumbaja bidimu makumi anayi, kuselaye Rebeka, muana wa Betuyele, muena Arame, mufumine ku tshitupa tshia Mezopotamiya tshia ku mutu kua misulu. Rebeka uvua ne muanabu wa balume, dina diende Labane. 21Kadi bu muvua Rebeka muikale nkumba, Izake kutendelela Maweja-Nangila bua mukajende awu alele muana. Maweja-Nangila kuitaba dilomba adi. Rebeka kuimita difu dia bana ba mapasa. 22Bana abu bavua baluangana bikole munda mua mamuabu. Rebeka kudiebeja ne:
— Malu a mushindu ewu adi angenzekela, meme ne difu, bua tshinyi?
Pashishe kuyaye kuebeja Maweja-Nangila. 23Maweja-Nangila kumuandamuna ne:
Bisamba bia bantu bibidi bidi munda muebe,
neulele bisamba bibidi bishilangane.
Kadi tshisamba tshimue netshipite tshikuabu ku bukole.
Muanabute neikale mupika wa muakunyende.
24Diba dia kulela dikumbana, kamuvua kabidi mpata to. Rebeka kulela bana ba mapasa babidi ba balume. 25Mbuyi uvua mukunze, muikale ne boya pambidi, buenza bu tshinkutu. Kumuinyikabu ne: Esawu. 26Kadi Kabanga kulua, mukuate muanabu Esawu ku tshikankanya. Kumuinyikabu ne: Yakobe. Diba divuabu balele bana abu, Izake uvua ne bidimu makumi asambombu.
27Bana ba mapasa abu kukola. Esawu uvua tshilembi wa kalanda-musenga, musue kukeba nyama mu tshisuku. Kadi Yakobe uvua muntu wa lutulu, musue kulama ku mbelu. 28Izake uvua mutambe kunanga Esawu, bualu uvua munange bikole munyinyi wa nyama ya mu tshisuku. Kadi Rebeka uvua mupite kunemenena anu kudi Yakobe.
29Dituku dikuabu, Esawu ufuma ku dipata nyama mu tshisuku, mupungile ne nzala, kusanganaye Yakobe mulamba nsupu wa nkunde. 30Esawu kumulomba ne:
— Mpeshaku nsupu wa nkunde mukunze uudi mulamba, ndia, bualu mukana mmungume.
(Ke padibu babikila Esawu ne: Edome, mmomumue ne: mukunzubile.)
31Yakobe kuandamuna ne:
— Bua meme kukupesha nsupu wa nkunde ewu, bangabanga unsumbishe bumuanabute buebe.
32Esawu kuandamuna ne:
— Bumuanabute kabuena bungambuluisha kabidi to. Nzala idi mua kunshipa.
33Yakobe kuandamuna Esawu ne:
— Nanku anji kuditshipa ne: Ndi mpesha Yakobe bumuanabute buanyi. Esawu kuditshipa, kusumbisha bumuanabute buende kudi muakunyende. 34Pashishe Yakobe kupesha mukuluende mampa ne nsupu ya nkunde. Esawu kudia, kunua, kutungunuka ne luendu. Ke muvua Esawu kayi muangate bumuanabute buende abu ne mushinga nansha.

Tshibangidilu 26
Izake ne Abimeleke
1Tshiyole tshikuabu tshia nzala kupatuka mu ditunga, tshishilangane ne tshia kumpala tshia mu tshikondu tshia Abrahame. Izake kuya mu Ngerare kua Abimeleke, mukalenga wa bena Peleshete. 2Maweja-Nangila kumuenekela Izake, umukandika ne:
— Dikasa diebe kadidiatshi mu Ejipitu to. Kadi usombe anu mu ditunga edi dindi nkuleja. 3Pawasomba mu ditunga edi, meme nengikale nebe, nkuela lupemba. Ditunga dijima edi nedishale diebe ne dia ndelanganyi yebe. Ke mundi nkumbaja bionsu bimvua mulaye tatuebe Abrahame. 4Meme nemvudije ndelanganyi yebe bu mitotu ya kulu. Nempeshe ndelanganyi yebe ditunga dionsu edi. Kabidi mu dina dia ndelanganyi yebe, nengele bisamba bionsu bia pa buloba lupemba. 5Bualu Abrahame uvua muitabe diyi dianyi, mukumbaje miaku ne mikenji bimvua mumuambile.
6Izake kusomba mu Ngerare. 7Bena ditunga kumona ne Rebeka uvua ne mpala muimpe. Kukonkabu Izake bua kujadika ne: Rebeka udi ku dibaka anyi mmudisombele. Bu muvua Izake utshina ne: bena ditunga badi mua kunshipa, kubadingaye ne: mmuanetu wa bakaji.
8Izake mumane kushala mu ditunga adi matuku a bungi, dituku dikuabu Abimeleke, mukalenga wa bena Peleshete, uvua mutangile pa dididishi. Kumonaye Izake banaya ne mukajende Rebeka. 9Abimeleke kubikidisha Izake, kumukonka ne:
— Wewe mumanye bimpe ne: Rebeka mmukajanyi, uvua unshima ne: mmuanetu wa bakaji, bua tshinyi?
Izake kuandamuna mukalenga Abimeleke ne:
— Mvua ntshina ne: meme muambe ne: Rebeka mmukajanyi, badi mua kunshipa.
10Abimeleke kuandamuna Izake ne:
— Tshiudi mutuenzele nunku ntshinyi? Kadi bu muntu wa mu ditunga dietu emu muangate mukajebe, uvua mua kutubueja mu tshilumbu tshikole.
11Mukalenga Abimeleke kuelela bantu bende mukenji ne:
— Muntu mukengeshe Izake nansha mukajende, neapete dinyoka dia lufu.
12Tshidimu atshi, Izake kukuna biakudia mu ditunga adi. Maweja-Nangila kumusankisha. Izake kupeta bintu bipite bungi. Pa tshintu tshimue tshivuaye mukune, kupetaye lukama. 13Izake kushala mubanji, 14kumuna bimuna, ngombe, mikoku ne mbuji. Uvua kabidi ne bena mudimu ba bungi.
Izake udi utua ndondu ne Abimeleke
Bua bungi bua bintu biende, bena Peleshete kumvuila Izake lubabu. 15Kujibikilabu ne buloba biina bia mayi bionsu, bivua bena mudimu ba tatuende Abrahame bumbule, patshivua Abrahame ne muoyi. 16Ke Abimeleke kuipata Izake wamba ne:
— Umuke mu ditunga dietu, bualu udi mutupite makanda.
17Izake kuya kusomba mu tshibandabanda tshia Ngerare. 18Izake kumbulula kabidi biina bia mayi, bivua tatuende Abrahame mumbule, patshivuaye ne muoyi, bivuabu bajibikile kudi bena Peleshete kunyima kua lufu luende. Izake kubinyika mena abi a kale, avua Abrahame mubinyike. 19Dimue dituku, bena mudimu ba Izake kumbula tshiina mu tshibandabanda. Kupetabu mayi a mpokolu. 20Balami ba mikoku ba mu Ngerare, kubunda balami ba mikoku ba Izake, bamba ne:
— Mpokolu wa mayi ewu nguetu.
Izake kuinyika mpokolu ewu dina ne: “Matandu” (Esheke), bualu bavua bamukeba matandu. 21Bena mudimu ba Izake kumbula tshiina tshikuabu. Matandu kujuka kabidi bua tshiina atshi. Izake kutshinyika dina ne: “Lukuna” (Sitna). 22Kumukaye muaba awu. Kumbulaye tshiina tshia mayi tshisatu muaba mukuabu. Kadi kabena batandangana kabidi bua tshiina atshi to. Izake kutshinyika dina ne: “Ditanta” (Rehobote). Kuambaye kabidi ne: “Mpindiewu Maweja-Nangila wanyishi bua tutante, tuwlangane mu ditunga emu.”
23Izake kumuka kabidi muaba awu, kuya ku Bersheba. 24Butuku abu Maweja-Nangila kumumuenekela, umuambila ne:
— Kutshinyi! Ndi Mvidi Mukulu wa tatuebe Abrahame. Ndi nebe. Nenkuele lupemba. Nemvudije ndelanganyi yebe, bualu mvua munange muntu wanyi Abrahame.
25Izake kuenza tshilambuilu, kutendelela Mvidi Mukulu, utela dina dia Maweja-Nangila. Kuibakaye ntenta yende. Bena mudimu bende kumbula tshiina tshia mayi tshikuabu.
26Abimeleke kuangata mulunda wende Ahuzate ne Pikole, mulombodi wa bena mvita bende. Kumukabu mu Ngerare bua kuya kumonangana ne Izake. 27Izake kubakonka ne:
— Nuenu nuvua bambenge, bangipate mu ditunga dienu. Nudi bandonde kabidi muaba ewu bua tshinyi?
28Abimeleke ne bavuaye nabu kuandamuna ne:
— Tudi tukulonda bualu tudi bajadika ne: Maweja-Nangila udi nebe. Ke patuedi meji ne: mbimpe tumvuangane nebe, tutue ndondu. 29Tudi tukusengelela ne: uditshipe bua kutuenzedi bibi nansha. Tuetu kabidi katuvua bakukengeshe to. Tuvua bakuenzele bimpe. Wewe kumuka mu ditunga dietu ne ditalala. Mpindiewu Maweja-Nangila mmukututshishe dikasa dimpe.
30Izake kubalongoluela biakudia. Kudiabu, kunuabu. 31Butshia dinda, kuditshipabu ku muntu ku muntu. Izake kulayangana nabu, kakuyi kadiwu.
32Anu dituku adi, bena mudimu ba Izake kumuambila ne:
— Tudi bumbula tshiina tshipiatshipia, tuapetshi mayi.
33Izake kuinyika tshiina atshi dina ne: “Mutshipu.” Ke padibu babikila tshimenga atshi too ne ku lelu ne: Bersheba. Mmumue ne: tshina tshidi muaba utudi baditshipila.
Esawu udi uselangana
34Esawu mumane kukumbaja bidimu makumi anayi, kuselaye bakaji babidi: Yehudite, muana wa Beri, muena Iti, ne Basmate, muana wa Elone, muena Iti kabidi. 35Bakaji aba kukengesha Izake ne Rebeka bikole.

Tshibangidilu 27
Izake udi wela Yakobe lupemba
1Izake mumane kukola mukalakaje, mesu ende kaavua amona kabidi bimpe to. Kubikilaye Esawu muanende muanabute ne:
— Muananyi!
Esawu kuitaba ne:
— Ke meme ewu, tatu!
2Izake kumuambila ne:
— Udi mumone ne: nkadi mununu, nkadi mikolu ku tshiina. Tshiena mumanye dituku dia lufu luanyi. 3Angata bintu biebe bia bulembi, buta ne miketa. Uye mu dikeba, unshipele nyama. 4Undambile nyama mushindu undi munange. Umpeshe bua meme kudia. Pashishe nenkuele lupemba, tshiyi muanji kukushiya.
5Rebeka uvua muteleje muvua Izake uyukila ne muanende Esawu amu. Esawu mumane kuya mu tshisuku bua kukebela tatuende nyama, 6Rebeka kuambila muanende Yakobe ne:
— Ngumvu tatuebe wambila Esawu ne: 7“Uye mu dikeba, unshipele nyama. Undambile mushindu undi munange. Umpeshe bua meme kudia. Pashishe nenkuele lupemba kumpala kua Maweja-Nangila, tshiyi muanji kunushiya.” 8Nanku muananyi, teleja tshindi nkuambila, utshienze. 9Ntuadile mbuji ibidi mimpe ya nkungulu, bua ndambile tatuebe munyinyi mushindu udiye musue. 10Umupeshe munyinyi awu. Padiaye, neakuele lupemba, kayi muanji kutushiya.
11Yakobe kuandamuna mamuende Rebeka ne:
— Esawu udi ne miosa ya bungi pambidi. Kadi meme tshiena nayi to. 12Misangu mikuabu tatu udi mua kumbabata pambidi, kunsangana ne: ndi muena dishima. Udi mua kungela mulawu pa mutu pa kungela lupemba.
13Mamuende Rebeka kumuandamuna ne:
— Muananyi, mulawu awu unkuate meme. Wewe enza anu tshindi mukuambile. Ntuadile mbuji ibidi mimpe ya nkungulu.
14Yakobe kutuadila mamuende mbuji ayi. Rebeka kulambila Izake tshiakudia tshimpe tshivuaye musue. 15Rebeka kuangata kabidi bilamba bia Esawu muanabute bivua mu nzubu, kubivuadika Yakobe, muana muakunyi. 16Kumusuikaye kabidi biseba bia nkungulu ya mbuji abi pa maboku ne pa dikoshi. 17Pashishe Rebeka kupesha Yakobe mampa ne munyinyi uvuaye mulambe. 18Yakobe ufika ne biakudia abi kudi tatuende Izake, kumuamba ne:
— Tatu.
Awu pende kuitaba ne:
— Eyowa! Kadi wewe udi nganyi? Udimanyishe!
19Yakobe kuandamuna tatuende ne:
— Ndi muanebe muanabute. Mbakumbaji tshiuvua mundombe. Ndi nkusengelela ne: juka, sombela apa. Udie munyinyi undi mukulambile. Ungele lupemba.
20Izake kumukonka ne:
— Muananyi, wapetshi bimvua mukulombe anu lukasa lukasa nanku mushindu kayi?
Yakobe kuandamuna ne:
— Maweja-Nangila Mvidi Mukulu webe uvua muntutshishe dikasa dimpe mu njila.
21Izake kumukonka ne:
— Udi Esawu muanabute wanyi menemene anyi? Ndi nkusengelela ne: usemene apa, nkubabate.
22Yakobe kusemena kudi tatuende Izake. Awu kubabata muanende, wamba ne:
— Diyi ndimvuika bu dia Yakobe. Kadi bianza mbia Esawu.
23Izake kavua mua kujingulula kabidi Yakobe bimpe to, bualu maboku ende avua ne miosa bu a Esawu. Kadi Izake kayi muanji kuela Yakobe lupemba, 24kumukonkaye tshiakabidi ne:
— Wewe udi Esawu muanabute wanyi menemene anyi?
Yakobe kuitaba ne:
— Eyowa, mmeme.
25Nanku Izake kuambila Yakobe ne:
— Mpesha biakudia, ndia, nkuela lupemba.
Yakobe kumupesha biakudia, kudiaye. Kumupesha kabidi ne maluvu kunuaye. 26Ke Izake kuambila Yakobe ne:
— Muananyi, semena apa, ungupukile!
27Yakobe kupukila tatuende Izake. Izake, umvua mupuya wa bilamba bia muanende, kumuelaye lupemba, wamba ne “Mupuya wa muananyi wa balume, mmufuanangane ne mupuya wa budimi budi Maweja-Nangila mujingile diakalenga.
28Mvidi Mukulu akulokeshile dibungi dia mu diulu,
akupeshe biakudia bia bungi mu madimi.
Akupeshe ntete ya kuenza bukula ne maluvu bivule.
29Bisamba bia bantu bikukuatshile mudimu.
Bantu bonsu bakukukuile.
Wikale mfumu wa bana benu,
bana benu ba mamuebe bakukukuile.
Muntu udi ukuela lupemba,
nebamuele lupemba.
Muntu udi ukukebela diakabi,
neikale muena diakabi.”
30Izake wela Yakobe lupemba kujika. Anu Yakobe ulayangana ne tatuende, mukuluende Esawu ufika ufumina mu tshisuku ku dikebela tatuende nyama. 31Esawu kulambila tatuende biakudia, kumutuadila, wamba ne:
— Tatu, ndi nkusengelela ne: juka, somba, udie munyinyi undi mukulambile, bua ungele lupemba.
32Izake kumuebeja ne:
— Udi nganyi? Wadimanyisha!
Esawu kuandamuna ne:
— Ndi Esawu, muanebe muanabute.
33Izake mukana kumukuata kapia, kukonkaye ne:
— Uvua muntuadile munyinyi wa nyama wa mu bulembi, wewe kuyi muanji kufika nnganyi? Ndi mumane kudia bivuaye mundambile. Mbamuedi lupemba. Neashale nalu kashidi.
34Esawu umvua bivua tatuende wakula abi, kudilaye muadi mukole ne kanyinganyinga, wamba ne:
— Tatu, ungele panyi lupemba.
35Izake kuambila Esawu ne:
— Muakunyebe Yakobe mmufike kundi ne budimu bua bungi. Mbamujingidi diakalenga divua diebe wewe.
36Esawu kuandamuna ne:
— Dina dia Yakobe ndimukumbane: “Bualu mmundimukile be,” mmundinge misangu ibidi. Musangu wa kumpala uvua mundinge. Kuangataye ku bukole bumuanabute buanyi. Lelu wandingi kabidi, wanyengi lupemba luwabu ne bua kungela meme.
Kadi Esawu kukonka tatuende ne:
— Kuena mua kungela panyi lupemba nansha lukese anyi?
37Izake kuandamuna Esawu ne:
— Yakobe mmumane kushala mfumuebe. Bana benu bonsu nebikale bapika bende. Kabidi nkadi mumane kumupesha ntete ya kuenza bukula ne ya maluvu. Tshiena ne tshindi mua kukuenzela kabidi mpindiewu, muananyi.
38Esawu ukonka amu kukonka tatuende ne:
— Udi mua kuela amu muntu umue lupemba anyi? Tatu wanyi, ungele ne meme panyi!
Esawu uvua udila amu kudila. 39Nanku Izake kumuambila ne:
“Wewe kuakusomba mu ditunga didi ne biakudia bia bungi,
nansha mu buloba budi dibungi dipite kubolesha.
40Neupete biakudia, amu wewe muluangana mvita,
newikale mupika wa muakunyebe Yakobe.
Kadi neudipikule amu nkayebe.
Neutshibule mutshi wa mujuwu, uvuaye mukuambuishe ku bukole,
neuwumushe pa nshingu.”
Yakobe udi unyemena kua mansebende Labane
41Esawu kufika munda bikole bua lupemba luvua Yakobe mumunyenge. Kuambaye ne: “Tatu mumane kufua, tuetu batangalaje madilu ende, nenshipe muakunyanyi Yakobe.” 42Rebeka mumane kumvua meji avua Esawu nawu, kubikilaye Yakobe, umuambila ne:
— Udimuke, mukuluebe Esawu mmukuelele meji a kukushipa bua kujikija tshiji tshiende. 43Nanku mpindiewu muananyi, itaba tshindi nkuambila. Umuke munu, uye kusomba mu Arane kua muanetu Labane. 44Ushaleku too ne pajika tshiji tshia mukuluebe Esawu. 45Pikala Esawu katshiyi uvuluka kabidi biuvua mumuenzele, nenkutumine muntu bua upingane muetu munu. Tshiena musue kunujimija bonsu babidi dituku dimue to.
46Ke Rebeka kuambila Izake ne:
— Panu mpantonde, bualu bua bakaji ba bena Iti, badi muananyi Esawu musele. Kadi bu Yakobe mua kusela kabidi mukaji wa bena Iti, ndi mua kufua.

Tshibangidilu 28
1Izake kubikila Yakobe, kulayangana nende, umuambila ne:
— Kuena mua kusela mukaji wa bena Kenaane to. 2Uye ku tshitupa tshia ku mutu kua misulu tshia Mezopotamiya, kumbelu kua kakuebe Betuyele, muledi wa mamuebe. Usele mukaji wa mu ditunga adi, muana wa mansebebe Labane. 3Mvidi Mukulu wa bukole buonsu akuele lupemba mu dibaka diebe. Ulele bana ba bungi, ushale nkambua wa bisamba bivule. 4Mvidi Mukulu akuele wewe ne ndelanganyi yebe lupemba, muvuaye muele Abrahame, bua ditunga diudi usomba bu muenyi edi, didi Mvidi Mukulu mupeshe Abrahame, dishale diebe.
5Izake kutuma Yakobe ku tshitupa tshia ku mutu kua misulu tshia Mezopotamiya, kua Labane, muana wa Betuyele, muena Arame. Labane uvua muanabu ne Rebeka, mamuende wa Yakobe ne Esawu.
6Esawu kumona ne: Izake mmulayangane ne Yakobe, mumutume ku Mezopotamiya bua kusela mukaji, mumukandike bua kasedi mukaji wa bena Kenaane. 7Kumonaye kabidi ne: Yakobe mmuitabe diyi dia tatuende ne mamuende, muye ku Mezopotamiya. 8Nanku kujadikaye ne: Tatu kena musue bana ba bakaji ba bena Kenaane to. 9Ke muvuaye musue kusela Mahalata muana wa Ismayele. Ismayele uvua muana wa Abrahame. Mahalata uvua muanabu ne Nebayote.
Yakobe udi ulota tshilota
10Yakobe kumuka ku Bersheba, kuya ku Arane. 11Butuku buila, kuangataye dibue divua muaba awu, kudisangika ku mutu bua kulala tulu. 12Pawaye mulale, kulotaye tshilota. Kumonaye tshibandilu tshitue mulu tshitue panshi. Batumibue ba Mvidi Mukulu bavua babanda bapueka ku tshibandilu atshi. 13Kumonaye kabidi Maweja-Nangila muimane kumpala kuende, umuambila ne:
— Yakobe, ndi Maweja-Nangila, Mvidi Mukulu wa kakuebe Abrahame, kabidi Mvidi Mukulu wa Izake. Ndi nkulaya ne: “Nenkupeshe, wewe ne ndelanganyi yebe, buloba buudi mulale ebu.” 14Ndelanganyi yebe neyivulangane bu lusenga lua pa buloba. Neyimuangalake nseke yonsu inayi ya buloba. Nengele bisamba bionsu bia pa buloba lupemba mu dina diebe ne dia ndelanganyi yebe. 15Ndi nebe. Nenkulame muaba onsu uudi uya. Nenkupingaje kabidi mu ditunga edi. Nenkumbaje malu onsu andi mukulaye. Tshiena nkulekela to.
16Yakobe utabuluka ku tulu, kukemaye wamba ne:
— Bulelela, tshiena mumanye to! Kadi Maweja-Nangila udi muaba ewu!
17Bowa kumuenza. Kuambaye kabidi ne:
— Mbimpe kunemeka muaba ewu, bualu ke mudi nzubu wa Mvidi Mukulu, ne tshibuelelu tshia mu diulu.
18Yakobe kubika dinda dionsu, kuimanyika dibue divuaye musangike ku mutu adi, kudifita manyi ku lusongu, bua dikale dia tshijila. 19Yakobe kuinyika muaba awu ne: Betele, mmumue ne: Nzubu wa Mvidi Mukulu. (Muaba awu bavua baubikila ku kale ne: Luze.) 20Yakobe kulaya Maweja-Nangila ne:
— Wewe muikale nanyi, mundame bimpe mu luendu luanyi, mumpeshe biakudia ne bia kuvuala, 21mumpingaje bimpe kumbelu kuetu, nanku wewe Maweja-Nangila newikale Mvidi Mukulu wanyi. 22Dibue dindi muimanyike edi ndia tshijila. Nedikale nzubu wa Mvidi Mukulu. Nenkupingajile tshia dikumi tshimue tshia bintu bionsu biudi mumpeshe.

Tshibangidilu 29
Yakobe udi usambakena ne Rakele
1Yakobe kutungunuka ne luendu, kuya ku ditunga dia kudi diba dipatukila. 2Mu luendu alu, dituku dikuabu kumonaye tshiina tshia mayi mu mpata, tshibuikila dibue dia bujitu. Mayi awu ke avuabu banuisha mikoku. Bisumbu bia mikoku ne bia mbuji bisatu bivua muaba awu, bikishe. 3Bua kunuisha bimuna mayi, balami ba mikoku bavua bumusha dibue adi, basangisha bimuna bionsu muaba umue, babinuisha mayi. Pashishe bavua babuikila dibue adi kabidi ku tshiina. 4Yakobe kukonka balami ba mikoku abu ne:
— Bana betu, nudi bafume penyi?
Bobu kuandamuna ne:
— Tudi bafume ku Arane.
5Yakobe kubakonka kabidi ne:
— Nudi mua kumanya Labane, muana wa Nahore anyi?
Bobu kuitaba ne:
— Eyowa, tudi bamumanye.
6Yakobe kubakonka kabidi ne:
— Labane udi bimpe anyi?
Bobu kuandamuna ne:
— Ee, udi bimpe.
Pashishe kuambilabu Yakobe ne:
— Tangila udi uvua ne bimuna wawa, ke muanende wa bakaji Rakele.
7Yakobe kubambila kabidi ne:
— Diba ditshidiku! Dia kusangisha bimuna muaba umue kadiena dianji kukumbana. Nuishayi bimuna mayi. Nuye kubidisha kabidi mu mpata.
8Balami ba mikoku kuandamuna ne:
— Katuena mua kunuisha bimuna mayi mpindiewu to, anu patuabisangisha bionsu muaba umue. Diba adi nebumushe dibue didi dibuikila ku tshiina tshia mayi bua kubinuisha.
9Patshivua Yakobe uyukila ne balami ba mikoku, Rakele kufika ne bimuna bia tatuende Labane, bualu uvua mulami wabi. 10Yakobe umona Rakele, muana wa mansebende Labane, ufika ne bimuna, kumushaye dibue divua dibuikila ku tshiina tshia mayi, kunuisha bimuna mayi. 11Pashishe Yakobe kupukila Rakele ne disanka, udila muadi, umuambila ne: 12“Ndi mulele webe. Ndi muana wa Rebeka, muanabu ne tatuebe.” Rakele kunyema lubilu bua kuambila tatuende Labane. 13Labane mumane kumvua lumu lua difika dia Yakobe, muana wa muanabu wa bakaji, kuyaye lubilu bua kumuakidila. Kumupukilaye, kuya nende ku mbelu. Yakobe kulondela mansebende Labane bionsu bivua bimuenzekele abi. 14Labane kuambila Yakobe ne:
— Wewe udi mulele wanyi, tudi mufu umue. Yakobe kusomba ku mbelu aku ngondu mujima.
Yakobe udi usela bakaji babidi
15Dimue dituku Labane kuambila Yakobe ne:
— Udi mulele wanyi. Kadi kuena mua kungenzela mudimu, kuyi upeta difutu nansha. Ungambile tshiudi musue bua meme kukufuta?
16Labane uvua ne bana ba bakaji babidi. Muanabute uvua Leya, muakunyi uvua Rakele. 17Leya uvua ne mesu bulengu, kadi Rakele uvua ne mpala muimpe, wengelela. 18Yakobe uvua munange Rakele. Kuambilaye mansebende Labane ne:
— Ndi musue kukuenzela mudimu bidimu muanda mutekete, bua meme kusela Rakele muanebe wa mukala.
19Labane kuandamuna Yakobe ne:
— Kabena mua kusela Rakele kudi mulume mukuabu to. Umusele amu wewe. Tusombe nebe muaba umue.
20Yakobe kuenzela Labane mudimu bidimu muanda mutekete bua kusela Rakele. Yakobe uvua ubala bidimu abi anu bu matuku makese, bualu uvua mupite kunanga Rakele. 21Pashishe Yakobe kuambila Labane ne:
— Matuku auvua mungambile bua kuangata mukajanyi akumbanyi, munseleshaku!
22Labane kubikidisha bantu bonsu ba muaba awu, kubalongoluela didia dia tshibilu tshia dibaka. 23Butuku Labane kufila muanende wa bakaji Leya kudi Yakobe. Yakobe kumubuelela mu nzubu. 24Labane kufila kabidi mupika wende Zilpa kudi muanende wa bakaji Leya, bua amuenzele mudimu. 25Butshia dinda, Yakobe umona Leya, kukemaye bikole! Kukonkaye mansebende Labane ne:
— Udi mungenzele nanku bua tshinyi? Mvua mukuenzele mudimu bua kusela Rakele. Kadi wandingi bua tshinyi?
26Labane kuandamuna Yakobe ne:
— Katuena ne tshibidilu tshia kuselesha muana wa mukala, kabayi banji kusela mukulu wa bantu. 27Nanku anji kushala ne Leya lumingu lujima kaba kamue, nenkupeshe kabidi Rakele, paudi ungenzela kabidi mudimu bidimu bikuabu muanda mutekete.
28Yakobe kuitaba, kushala ne Leya kaba kamue lumingu lujima. Pashishe mansebende Labane kumupesha kabidi Rakele, bua ikale mukajende. 29Labane kufila Bila mupika wende kudi muanende wa bakaji Rakele, bua amuenzele mudimu. 30Yakobe kubuelela Rakele, mu nzubu, kumunanga kupita Leya. Nanku kukuatshilaye kabidi Labane mudimu bidimu muanda mutekete bikuabu.
Bana ba Yakobe
31Maweja-Nangila umona ne: Yakobe mmupite kunanga Rakele, kupeshaye Leya lulelu. Kadi Rakele uvua mushale nkumba. 32Leya kuimita difu, kulela muana wa balume. Kuinyikaye muana awu ne: Rubene. Kuambaye ne:
— Maweja-Nangila uvua mumone dikenga dianyi Mpindiewu bayanyi neanange.
33Leya kuimita difu dikuabu, kulela muana wa balume. Kuinyikaye muana awu dina ne: Shimeyone. Kuambaye ne:
— Maweja-Nangila mmumpeshe kabidi muana ewu, bualu mmumanye ne: bayanyi mmumbenge.
34Leya kuimita difu dikuabu, kulela muana wa balume, kuinyika muana awu dina ne: Levi. Kuambaye ne:
— Mpindiewu bayanyi neandamate, bualu mbamuleledi bana ba balume basatu.
35Leya kuimita difu dikuabu, kulela muana wa balume. Kuinyika muana awu dina dia Yuda. Kuambaye ne:
— Mpindiewu nentumbishe Maweja-Nangila.
Lulelu lua Leya kukoseka.

Tshibangidilu 30
1Lakele umona ne: tshiena mulele, kumfuila mukenende mukawu.
Kuambilaye bayende Yakobe ne: — Undeleshe panyi, bualu ndi mua kufua!
2Yakobe kufikila Rakele munda, umuambila ne:
— Meme tshiena Mvidi Mukulu udi mukukandike ne: kuledi to!
3Rakele kuandamuna Yakobe ne:
— Angata nansha Bila, mupika wanyi ewu, ashale mukajebe, bua alele bana, bikale banyi.
4Rakele kufila Bila mupika wende kudi Yakobe, yeye kumuangata. 5Bila kuimita difu, kulelela Yakobe muana wa balume. 6Rakele kuamba ne:
— Mvidi Mukulu mmumbingishe. Wateleji dilomba dianyi, wampeshi muana wa balume. Rakele kuinyika muana awu dina ne: Dane. 7Bila kuimita difu, kulelela Yakobe muana wa balume mukuabu. 8Rakele kuamba ne:
— Ndi muluangane mvita mikole ne mukuluanyi wa bakaji. Kadi mbamupitshi bukole.
Rakele kuinyika muana awu dina ne: Naftali.
9Leya umona ne lulelu luakoseki, kufilaye mupika wende Zilpa kudi Yakobe, bua ashale mukajende. 10Zilpa kulelela Yakobe muana wa balume. 11Leya kuamba ne:
— Ndi ne dikasa dimpe be!
Kuinyikaye muana awu dina ne Ngade. 12Zilpa mupika wa Leya kulelela Yakobe muana mukuabu wa balume. 13Leya kuamba ne:
— Ndi muena diakalenga, bualu bakaji nanyi nebambikile ne: mmuena diakalenga.
Kuinyikaye muana awu dina ne: Ashere.
14Dimue dituku tshikondu tshia kunowa ntete ya kuenza bukula, Rubene kuya mu madimi bua kukebela mamuende Leya bimuma bia mutshi wa dinanga. Kumutuadilaye bimuma abi. Ke Rakele kulomba Leya ne:
— Bu wewe musue, mpeshaku bimue bimuma bia mutshi wa dinanga, bidi muanebe mukutuadile.
15Leya kuandamuna Rakele ne:
— Wewe ukadi muangate bayanyi! Udi musue kuangata kabidi bimuma bia mutshi wa dinanga, bidi muananyi muntuadile bua tshinyi?
Rakele kuandamuna ne:
— Paudi umpesha bimuma abi, Yakobe neikale nebe butuku bua lelu.
16Dilolu Yakobe ufuma ku budimi, Leya kuya kumuakidila, umuambila ne:
— Lelu udi umbuelela mu nzubu, bualu nkadi mumane kufuta Rakele bimuma bia mutshi wa dinanga, bivua muananyi muntuadile, bua tuikale nebe butuku ebu.
Yakobe kubuelela Leya mu nzubu butuku abu. 17Mvidi Mukulu kumvua dilomba dia Leya. Kuimitaye difu, kulela muana wa balume muitanu. 18Leya kuamba ne:
— Mvidi Mukulu wamfutshi, bualu mvua mufile mupika wanyi kudi bayanyi, bua ikale mukajende.
Leya kuinyika muana awu dina ne: Isakare. 19Leya kuimita difu dikuabu, kulela muana muisambombu wa balume. 20Leya kuamba ne:
— Mpindiewu Mvidi Mukulu mmunsankishe bikole. Bayanyi neannemeke, bualu ndi mumulelele bana ba balume basambombu.
Kuinyikaye muana awu dina ne Zebulone. 21Pashishe Leya kulela muana wa bakaji, diende Dina. 22Mvidi Mukulu kusamba Rakele. Kumvuaye dilomba diende, kumupeshaye buledi bua bana. 23Rakele kuimita difu, kulela muana wa balume. Kuambaye ne:
— Mvidi Mukulu wangumushi bundu ku mesu.
24Kuinyikaye muana awu ne: Yozefe. Kuambaye ne: “Maweja-Nangila ampe kabidi mukuabu muana wa balume.”
Yakobe udi upeta bubanji
25Rakele mumane kulela Yozefe, Yakobe kuambila Labane ne:
— Itaba bua mpingane kuetu, mu ditunga dietu. 26Ndi nkulomba bua umpeshe bakaji banyi ne bana banyi, bua mpingane nabu kuetu, bualu udi mumanye mundi mumane kukuenzela mudimu bidimu bia bungi bua kubasela.
27Labane kuandamuna Yakobe ne:
— Bu wewe musue, nteleja. Mbandeje munda muanyi ne: Maweja-Nangila mmungele lupemba amu bualu buebe. 28Nanku ungambile anu difutu dindi mua kukufuta, nenkufute.
29Yakobe kuandamuna ne:
— Udi mumanye mudimu undi mukuenzele. Ndi mukuvudijile bimuna bimvua mulame. 30Pamfikile muaba ewu mvua mukusangane ne bintu bikese. Kadi lelu udi ne bintu bia bungi. Maweja-Nangila mmukusankishe katshia mfika kuebe, bua mudimu onsu undi mukuenzele. Mpindiewu, ndi musue kuenzela bena diku dianyi mudimu.
31Labane kumukonka ne:
— Udi musue nkufute tshinyi?
Yakobe kuandamuna ne:
— Kuena ne bua kumfuta. Ndi musue kulama ne kudisha bimuna biebe bu mumvua ngenza. Kadi witabe amu tshindi nkulomba etshi. 32Lelu nengendakane munkatshi mua bimuna biebe bionsu. Nensungule bana ba mikoku bonsu badi ne matoba, nansha mipolu pambidi, nansha badi ne mubidi mufike, ne bana ba mbuji bonsu badi ne matoba nansha mipolu pambidi, bua bikale difutu dianyi. 33Pashishe neujadike ne: ndi muntu muakane, anu pawafika bua kutangila bimuna bingikala muangate bua difutu dianyi. Wewe musangane mbuji udi kayi ne matoba anyi udi kayi ne mipolu pambidi, nansha mukoku udi kauyi mufike, nengikale muivi.
34Labane kuandamuna Yakobe ne:
— Ndi muitabe bionsu biudi muambe ebi.
35Anu dituku adi, Labane kuumusha mbuji ya mpumbu yonsu ivua ne mipolu nansha ivua ne matoba pambidi. Kumbushaye kabidi mbuji ya mashina yonsu ivua ne matoba manene ne makese. Pashishe kumushaye mikoku yonsu ivua ne boya bufike. Kupeshaye bana bende bimuna bionsu abi. 36Bana ba Labane kumuka nabi muaba uvua Yakobe, kuenda nabi matuku asatu. Kadi Yakobe uvua anu udisha bimuna bia Labane bivua bishale. 37Yakobe kukosa matamba mabishi a mitshi mishilangane (ya peupliye, ya amandiye ne ya platane). Kuvulaye bizubu bia matamba awu bibakabibaka. 38Kutekaye matamba avuaye muvule bizubu bibakabibaka mu luuvu luvua bimuna binuina mayi. Pavua bimuna binua mayi awu, bimpanga bivua bikuata mashina. 39Kadi bu muvua bimpanga bikuata mashina kumpala kua matamba a mitshi, avuaye muvule bizubu bibakabibaka awu, bimuna bionsu bivua bilela bana bikala ne mipolu ne matoba manene ne makese pambidi. 40Yakobe uvua umusha mikoku yonsu, uyiteka pa nkayayi. Pashishe uvua uteka mikoku ayi mitangilangane ne ya Labane ivua ne mipolu ne ivua ne boya bufike.
Ke muvua Yakobe mupete bimuna bia bungi nanku. Bimuna biende kabivua bibalakana mu bimuna bia Labane to. 41Pavua Yakobe umona bimuna bia mashina ne bia bimpanga bivua ne mubidi muimpe bikuatangane, uvua uteka matamba a mutshi avuaye muvule bizubu awu mu luuvu luvua bimuna binuina mayi, bua bimuna bikale bikuatangana kumpala kua matamba a mitshi awu. 42Kadi pavuaye umona bimuna bia mashina ne bia bimpanga binyane bikuatangane, Yakobe ka-vua uteka matamba a mitshi awu to. Nanku bimuna binyane bivua bishale bia Labane, bia mubidi muimpe bivua bia Yakobe.
Yakobe udi unyema Labane
43Yakobe kupeta bubanji bua bungi. Uvua ne bapika balume ne bakaji, bimuna bipite bungi, tumelu ne mpunde kabidi.

Tshibangidilu 31
1Yakobe kumvua bana ba Labane bamujana, bamba ne: “Yakobe mmunyenge bubanji buonsu bua tatu. Bintu bionsu bidiye nabi mbifumine anu ku bubanji buonsu bua tatu budiye munyenge.” 2Yakobe kumona kabidi mpala wa Labane mubinduluke, katshiyi bu mu wabu nende diambedi. 3Ke Maweja-Nangila kuambila Yakobe ne:
— Pingana kuenu, mu diku dia baledi bebe. Meme nengikale nebe.
4Yakobe kubikidisha Leya ne Rakele mu budimi muvuaye ne bimuna biende. 5Kubambilaye ne;
— Ndi mumone ne mpala wa tatuenu mmubinduluke. Katshiena bu mutuvua nende diambedi to. Kadi Mvidi Mukulu wa nkambua wanyi uvua nanyi. 6Nudi bamanye mundi mukuatshile tatuenu mudimu ne bukole buanyi buonsu. 7Tatuenu kunshima, kushintula difutu dianyi misangu dikumi. Kadi Mvidi Mukulu kavua musue bua tatuenu ankengeshe to. 8Pavua tatuenu ungambila ne: “Bimuna bidi ne matoba nebikale difutu diebe,” bimuna bikaji bionsu bivua bilela bana ne matoba pambidi. Pawaye ungambila ne: “Bimuna bidi ne mipolu nebikale difutu diebe,” bimuna bikaji bionsu bivua bilela bana ne mipolu pambidi. 9Nanku anu Mvidi Mukulu nkayende ngudi munnyengele bimuna kudi tatuenu. 10Bualu pavua bimuna bia bimpanga ne bia mashina bikuatangane, mvua ndota tshilota, mmona mbuji nansha mikoku ya bimpanga, bivua bikuata mashina, bikale anu ne matoba, ne mipolu pambidi. 11Mu tshilota atshi Mutumibue wa Mvidi Mukulu kumbikila ne: “Yakobe!” Meme kuitaba ne: “Ke meme ewu.” 12Mutumibue awu kungambila ne: “Tangila: mikoku nansha mbuji yonsu ya mpumbu idi ne mipolu ne idi ne matoba idi ikuata mashina. Ndi muenze nanku, bualu ndi mumone malu onsu adi Labane mukuenzele. 13Meme ndi Mvidi Mukulu uvua mukumuenekele ku Betele, pauvua mufite manyi pa mutu pa dibue diu-vua muimanyike bua dikale muaba wa tshijila. Muaba awu uvua mudifile kabidi kundi, mundaye bualu bunene. Juka, umuka apa, upingane mu ditunga dienu.”
14Rakele ne Leya kuambila Yakobe ne:
— Tuetu katuena kabidi batekemene bintu bia bumpianyi mu nzubu mua tatu to. 15Tatu mmutuangate bu bantu benyi, bualu mmutusumbishe, mudie ne biuma bietu. 16Nanku bubanji buonsu budi Mvidi Mukulu munyenge tatu, mukupeshe wewe, mbuetu tuetu ne bua bana betu batudi balele. Enza malu onsu adi Mvidi Mukulu mukuambile.
17Yakobe kujuka, kubandisha bakaji bende ne bana pa nyama ya tumelu. 18Kuangataye bimuna biende ne bintu biende bionsu bivuaye mupete mu tshitupa tshia Mezopotamiya tshia ku mutu kua misulu. Kupinganaye mu ditunga dia Kenaane, muaba uvua tatuende Izake musombe. 19Kadi pavua Labane muye kukosa miosa ya mikoku yende, Rakele kuiba mpingu ileja mvidie ivua bena diku dia tatuende Labane batendelela. 20Yakobe kunyema mu musokoku, Labane, muena Arame, kayi mumanye to. 21Uvua munyeme ne bintu bionsu bivuaye mupete. Kusabukaye lukasa musulu wa Perate. Pashishe kuyaye ku mikuna ya Ngilaade.
22Matuku asatu mamane kupita, muntu kampande kumanyisha Labane ne: “Yakobe mmunyeme.” 23Labane kubikila bena diende. Kulondakajabu Yakobe mu njila matuku muanda mutekete. Kumusanganabu ku mikuna ya Ngilaade. 24Butuku abu Mvidi Mukulu kumuenekela Labane muena Arame mu tshilota, umukandika ne:
— Udimuke, kukengeshi Yakobe ku bualu nansha bumue.
25Labane kusangana Yakobe mumane kuasa ntenta yende mu mikuna ya Ngilaade. Labane ne bena diende kuasa kabidi yabu mitanda ku mikuna aku. 26Labane kukonka Yakobe ne:
— Tshiudi mungenzele nunku ntshinyi? Udi mundinge bualu kayi? Bua tshinyi udi munyeme ne bana banyi ba bakaji bu bapika banyenga mu mvita? 27Bua tshinyi udi munshime, munyeme mu musokoku, katuyi balayangane nebe. Bu wewe mudianze kungambila, mvua nkushindikija ne misambu ya disanka, tuimbe bisanji ne ngoma. 28Kuvua nansha musue bua meme kulayangana ne bana banyi ba bakaji, kabidi ne bikulu banyi? Udi muenze anu bu muntu mutatakane. 29Meme ndi mua kukuenzela bibi. Kadi Mvidi Mukulu wa tatuebe Izake mmunkandike butuku bua lelu ne: “Udimuke, kukengeshi Yakobe ku bualu nansha bumue.” 30Nanku uvua musue kupingana kuenu bua kumonangana ne baledi bebe. Mbimpe! Kadi udi muibe mpingu ya mvidie indi ntendelela bua tshinyi?
31Yakobe kuandamuna Labane ne:
— Ndi mukunyeme, bualu mvua ntshina ne: udi mua kunnyenga bana bebe ba bakaji ku bukole. 32Kadi wewe musangane muntu ne mpingu ya mvidie yebe, muntu awu neafue. Ukebe bimpe mu bintu bianyi bionsu, bena diku diebe bonsu batangile. Wewe musangane bintu biebe bikuabu, ubiangate, uye nabi.
Yakobe uvua wamba nanku, bualu kavua mumanye ne: Rakele muibe mpingu ya mvidie ivua bena diku dia tatuende batendelela.
33Labane kukalula ntenta ya Yakobe ne ya Leya ne ya bakaji bapika babidi. Kadi kena mupete tshintu to. Kupatukaye mu ntenta wa Leya, kubuela mu ntenta wa Rakele. 34Rakele uvua muangate mpingu ayi, muyisokoke muinshi mua biseba bivua bitenteka pa kamelu, musombapu. Labane kukala mu nzubu muonsu. Kena mupete mpingu mu ntenta wa Rakele to. 35Rakele kuambila tatuende Labane ne:
— Tatu, umfuile luse, tshiena ne mushindu wa kuimana kulu kumpala kuebe, bualu ndi ku tshijila tshia bakaji.
Labane kukebulula mpingu bikole. Kadi kena muyipete to. 36Yakobe kufika munda, kutandisha Labane wamba ne:
— Tshivua mukuenzele bualu bubi, nansha mubunde tshilumbu bua wewe kundondakaja mushindu ewu to. 37Udi musasule ntenta yanyi, kuyi musangane tshintu tshiebe nansha tshimue to. Wewe musangane tshintu tshiebe mu bintu bianyi, mbimpe! Utshiteke patoke bua bantu bebe ne banyi bakose tshilumbu atshi. 38Ndi mukukuatshile mudimu bidimu makumi abidi. Mbuji yebe nansha mikoku yebe kabivua bitula mafu to. Tshivua mudie bimpanga bia ku bimuna biebe. 39Tshimuna tshiebe tshionsu tshivuabu bashipe kudi nyama ya lonji, tshivua nkutuadilatshi to. Mvua mukufute tshikuabu. Tshimuna tshiebe tshivuabu bibe butuku nansha munda munya, uvua utshimfutshisha. 40Mvua nkenga bikole, munya ungosha matuku onsu. Butuku mashika avua ambuela ku muoyi, tshitabela tshingenza. 41Tudi nebe kukadi bidimu makumi abidi. Ndi mukuenzele mudimu bidimu dikumi ne binayi, bua kusela bana bebe ba bakaji babidi, pashishe bidimu bisambombu bikuabu bua kupeta bimuna. Kadi wakashintulula difutu dianyi misangu dikumi. 42Mvidi Mukulu wa nkambua wanyi Abrahame, ne Mvidi Mukulu uvua mukuatshishe tatu wanyi Izake bowa, kayi mungambuluishe, uvua mua kumpingaja kuetu bianza bitupu. Kadi Mvidi Mukulu uvua mumone mumvua mudipuekeshe, mumone kabidi mudimu mukole undi mukuenzele. Ke padi Mvidi Mukulu mumbingishe butuku buudi wamba abu.
43Labane kuambila Yakobe ne:
— Bakaji bebe ne bana badibu balele mbanyi meme. Bimuna bionsu biudi mumone ebi ne bintu bionsu biudi nabi mbianyi meme. Kadi bu mundi tshiyi mua kuambuluisha kabidi bana banyi ne bikulu banyi biangatshile ku lelu, 44nanku tuetu nebe tutue ndondu. Muntu ajadike bitudi tuenza ebi.
45Nanku Yakobe kuimanyika dibue bu tshivulukilu tshia ndondu wabu. 46Pashishe Yakobe kuambila bena mudimu bende ne: “Unguijayi mushiki wa mabue muaba awu.” Kuenzabu nanku. Kutekabu biakudia pa mushiki wa mabue awu. Kudiabu bonsu pinapu. 47Labane kuinyika muaba awu ne: Yegare Sahaduta. Kadi Yakobe kuwinyika ne: Ngalede. 48Labane kuamba ne:
— Biangatshile ku lelu, mushiki wa mabue ewu udi ujadika ndondu udi pankatshi petu nebe. Ke padibu babikila muaba awu ne: Ngalede. Mmumue ne: mushiki wa mujadiki. 49Labane kuambila kabidi Yakobe ne:
— Maweja-Nangila atutentekele patuikala bamane kushiyangana nebe. (Ke kuinyikabu muaba awu dina ne: Mispa, mmomumue ne: kaleya ka mutentekedi.) 50Wewe mutatshishe bana banyi ba bakaji, musele bakaji bakuabu, wamanya ne: udi mujadike mutudi benzelangane nebe, ki muntu to, anu Mvidi Mukulu nkayende.
51Pashishe Labane kuambila Yakobe ne:
— Mona mushiki wa mabue undi ngunguija pankatshi petu, ne dibue edi dindi muimanyike. 52Mushiki wa mabue ne dibue edi bidi bijadika ne: Meme ne wewe katuena mua kusambuka mabue aa ne meji a kuenzelangana bibi to. 53Mvidi Mukulu wa Abrahame ne wa Nahore akose nsambu yetu nebe.
Pashishe Yakobe kuditshipa mu dina dia Mvidi Mukulu uvua mukuatshisha tatuende Izake bowa. 54Yakobe kulambula Mvidi Mukulu mulambu ku mukuna aku, kubikila bana babu bua kudiabu kaba kamue. Pashishe kulalabu ku mukuna aku.

Tshibangidilu 32
1Butshia Labane ubika ne dinda dionsu, kulayanganaye ne bana bende pamue ne bikulu bende bonsu. Kubajingila dikasa dimpe. Kupinganaye kuende.
Yakobe udi udilongolola bua kumonangana ne Esawu
2Yakobe kutungunuka ne luendu, kusambakenaye ne batumibue ba Mvidi Mukulu. 3Yakobe ubamona, kuelaye diyi dikole wamba ne:
— Muaba ewu mmitanda ya Mvidi Mukulu. Kuinyikaye muaba awu ne: Mahanayime.
4Ke Yakobe kudianjila kutuma bantu bende ne mukenji, bua kumonangana ne mukuluende Esawu, uvua mu mpata ya Edome mu ditunga dia Seyire. 5Yakobe kuelela bantu bavuaye mutume abu mukenji ne:
— Numanyishe Esawu ne: “Muena mudimu webe Yakobe udi ukuambila ne: meme mvua kua Labane matuku onsu awu. Mpindiewu ndi musue kupingana. 6Ndi ne ngombe, mpunde, mikoku, mbuji ne bapika balume ne bakaji. Ndi ntuma bantu banyi ne mukenji kuudi wewe mukuluanyi, mukalenga wanyi, bua ungakidile bimpe.”
7Bantu bavua Yakobe mutume ne mukenji bua kumonangana ne Esawu, kupinganabu, bambila Yakobe ne:
— Tuamonanganyi ne mukuluebe Esawu. Udi ulonda ne bantu nkama inayi bua kusambakena nebe.
8Yakobe kupampakana bikole, bowa kumuenzabu. Kutekaye bantu bavuaye nabu, mikoku, mbuji, ngombe ne tumelu mu bisumbu bibidi bibidi. 9Kuelaye meji ne: “Pikala Esawu mua kubunda tshisumbu tshimue mvita, tshikuabu netshimunyeme.” 10Yakobe kutendelela Mvidi Mukulu, wamba ne:
— Mvidi Mukulu wa kaku wanyi Abrahame, ne wa tatu wanyi Izake, unteleje! Uvua mungambile ne: “Upingane kuenu mu ditunga dienu. Meme nenkulame, neupete dikasa dimpe.” 11Maweja-Nangila, tshiena mukumbanyine dikasa dimpe diwudi muntutshishe meme, muena mudimu webe, kuyi upungila. Bualu mvua musabuke musulu wa Yardene ewu anu ne dikombu. Kadi mpindiewu nkadi ne bintu bisumbu bibidi ebi. 12Nanku ndi nkutendakena ne: unsungidile kudi mukuluanyi Esawu. Ndi ne bowa, bualu udi mua kumbutula ne bakaji ne bana. 13Wewe uvua mundaye ne: “Nenkulame, neupete dikasa dimpe. Nemvudije ndelanganyi yebe bu lusenga lua ku muelelu wa mayi manene, ludi muntu kayi mua kubala.”
14Yakobe kulala muaba awu. Kusungulaye bimuna biende bikuabu bua kupesha mukuluende Esawu: 15ke mashina a mbuji nkama ibidi ne mpumbu makumi abidi; mikoku ya mashina nkama ibidi ne ya bimpanga makumi abidi; 16tumelu tukaji makumi asatu, ne bana batu batshidi bamua mabele; ngombe mikaji makumi anayi, ne ngombe milume dikumi; mpunde mikaji makumi abidi, ne mpunde milume dikumi. 17Yakobe kuabanyina bena mudimu bende bimuna abi. Muena mudimu yonsu uvua ne tshiende tshisumbu. Kubambilaye ne:
— Dianjilayi kumpala. Nuikale bashilangane mutantshi ku tshisumbu ne ku tshisumbu.
18Pashishe kuambilaye muena mudimu uvua ne tshisumbu tshia kumpala ne:
— Wewe musambakene ne mukuluanyi Esawu, yeye mukuebeje ne: “Udi muena mudimu wa nganyi? Udi uya penyi? Bimuna bionsu ebi mbia nganyi?” 19Umuandamune ne: “Mbia muena mudimu webe Yakobe. Bintu ebi ke mulambu udiye ukutumina wewe, mfumuende Esawu. Yakobe muine udi utulonda panyima apa.”
20Balami ba tshisumbu tshibidi, ba tshisatu ne bonsu bavua balonda panyima, Yakobe uvua mubambile anu meyi a mushindu umue, usakidila kabidi ne:
— Panuasambakena ne mukuluanyi Esawu, 21numuambile ne: “Muena mudimu webe Yakobe udi ulonda panyima apa.”
Yakobe uvua udiabakena ne: “Bintu bindi mutume ebi, mbua kutuyisha tshiji tshia mukuluanyi Esawu. Nanku patuikala mua kumonangana nende, misangu mikuabu udi mua kungakidila ne disanka.” 22Yakobe mumane kutumina Esawu milambu, kushalaye mulale muaba awu butuku abu.
Yakobe udi uluangana ne Mvidi Mukulu
23Butuku abu, Yakobe ubika, kuangataye bakaji bende babidi, ne bana bende dikumi ne umue. Kubasabulaye musulu wa Yaboke ku dilobu. 24Kusabulaye ne bintu bionsu bivuaye nabi. 25Yakobe kushala nkayende dishiya. Muntu kampande kuluangana nende mvita too ne muatshi butuku. 26Muluishi awu umo na ne: Yakobe mmumpite bukole, kutuutaye Yakobe ku tshikundukundu, kutshikoyobola. 27Pashishe muntu kampande awu kuambila Yakobe ne:
— Ndekela nya, bualu butuku mbumane kutshia.
Yakobe kuandamuna ne:
— Bua meme kukulekela amu wewe mungele lupemba.
28Yeye awu kukonka Yakobe ne:
— Dina diebe nnganyi?
Yakobe kumuandamuna ne:
— Ndi Yakobe.
29Yeye awu kuambila Yakobe ne:
— Kabakukubikila kabidi ne: Yakobe to. Nebakubikile ne: Izrayele. Bualu udi muluangane mvita ne Mvidi Mukulu, muluangane kabidi ne bantu, wewe kubatshimuna.
30Yakobe kumuebeja ne:
— Kadi wewe mene, dina diebe nnganyi?
Kampande awu kumuandamuna ne:
— Udi musue kumanya dina dianyi bua tshinyi?
Pashishe kuelaye Yakobe lupemba. 31Yakobe kuamba ne:
— Ndi nginyika muaba ewu dina ne: Penuyele, mpala wa Mvidi Mukulu, bualu ndi mumonangane ne Mvidi Mukulu mpala ne mpala, meme kushala ne muoyi.
32Diba dipatuka, Yakobe kumuka ku dilobu dia Penuyele, wenda utebuka, bualu tshikundukundu tshivua tshikoyoboke. 33Ke padi bena Izrayele kabayi badia munyinyi wa mu tshikundukundu tshia nyama too ne ku lelu, bualu bavua bakoyobole Yakobe tshikundukundu.

Tshibangidilu 33
Yakobe udi usambakena ne Esawu
1Yakobe ukenzakana, kumona Esawu umutantshila, muikale ne bantu nkama inayi. Yakobe kuteka Leya ne bana bende pa nkayabu, Rakele ne muanende Yozefe pa nkayabu, bakaji bende babidi bapika pa nkayabu ne bana babu. 2Yakobe kuimanyika bakaji bende bapika abu ne bana bavuabu balele kumpala kua mulongu. Kulondabu kudi Leya ne bana bende, pashishe kudi Rakele ne muanende Yozefe. 3Yakobe kupita kumpala kuabu bonsu, kudiela panshi misangu muanda mutekete, usemena kudi mukuluende Esawu. 4Ke Esawu kunyema lubilu kumupukila. Bonsu babidi kudila muadi. 5Esawu ubanduluka, kumona bakaji ne bana. Kukonka Yakobe ne:
— Baudi muende nabu mbanganyi?
Yakobe kuandamuna ne:
— Mbana bandi mupete ku luse lua Mvidi Mukulu.
6Bakaji bapika ba Yakobe kufika muaba awu ne bana, kudiela panshi. 7Leya ne bana bende kufika, kudielabu panshi. Pashishe Yozefe ne Rakele kudiela panshi. 8Esawu kukonka Yakobe ne:
— Bimuna bionsu bindi musambakene nabi, tshiudi musue kuenza nabi ntshinyi?
Yakobe kuandamuna ne:
— Ndi mukutuminabi bua umfuile luse.
9Esawu kuambila Yakobe ne:
— Muakunyanyi, ndi ne bintu bikumbane. Shala ne biebe ebi.
10Yakobe kutendakena Esawu ne:
— Bu wewe musue, umfuile luse. Angata mulambu undi mukutuadile ewu, bua kujadika muudi mumane kumfuila luse. Kabidi pandi nkutangila, ndi bu mumone Mvidi Mukulu wanyi bua luse lunene luudi mumfuile. 11Ndi nkusengelela ne: angata mulambu undi mukutuadile ewu, bualu Mvidi Mukulu wanyi mmumpe bintu bia bungi.
Yakobe kunanukila bikole. Esawu kuitaba. 12Esawu kuambila Yakobe ne:
— Jukayi tuye. Netuende nebe.
13Yakobe kuandamuna ne:
— Udi mumanye ne: ndi ne bana bapuekele. Mikoku ne ngombe kabidi bidi ne bana batshidi bamua mabele. Kabiena mua kuenda lukasa lukasa to. Patupu, mu luendu lukole, nansha lua dituku dimue, bidi mua kufua bionsu. 14Nanku ndi nkutendakena ne: Udianjile kumpala. Meme ndi nkulonda bitekete bitekete, bilondeshile luendu lua bana ne lua bimuna bindi nabi, too ne patuapetangana mu ditunga dia Seyire.
15Esawu kuandamuna Yakobe ne:
— Nanku ndi nkushila bantu banyi bakuabu.
Yakobe kubenga ne:
— Kabena ne tshidibu bangenzela to. Muudi mumane kumfuila luse mbikumbane.
16Esawu kuya ku Seyire. 17Kadi Yakobe kuya ku Sukote. Kuasayemu nzubu, kuibakilamu kabidi bimuna bikumbi. Ke padibu babikila muaba awu ne: Sukote, mbuena kuamba ne: bikumbi.
Yakobe udi uya kusomba pabuipi ne Shekeme
18Yakobe ufumina ku tshitupa tshia Mezopotamiya tshia ku mutu kua misulu, kufikaye anu bimpe mu ditunga dia Kenaane mu tshimenga tshia Shekeme. Kuasaye mitanda pabuipi ne tshimenga atshi. 19Yakobe kusumba muaba uvuaye muase ntenta wende, kudi bana ba Amore, muashi wa tshimenga atshi, ku mushinga wa nkanu lukama ya tshiamu tshitoke tshia mushinga mukole. 20Kuasaye tshilambuilu muaba awu, kutshinyika ne: Ele, mmomumue ne Mvidi Mukulu wa bena Izrayele.

Tshibangidilu 34
Shimeyone ne Levi badi basombele mulu bua muanabu wa bakaji
1Dituku dikuabu Diina, muana wa bakaji uvua Yakobe mulele ne Leya, uvua muye kumonangana ne bakaji nende ba mu ditunga dia Kenaane. 2Shekeme, muana wa Amore, mfumu wa bena Iti umona Diina, kumubuelelaye mu nzubu ku bukole. 3Kadi Shekeme kunanga Diina bikole, kumuambila malu onsu avua munda muende, bua atekeshe muoyi wende. 4Shekeme kuambila tatuende Amore ne:
— Ungambuluishe bua mmone mua kusela nsongakaji ewu.
5Yakobe mumane kumvua ne: Shekeme mmubuelele Diina mu nzubu ku bukole, kushalaye mupuwe, muindile dipingana dia bana bende bavua badisha bimuna mu mpata.
6Amore, tatuende wa Shekeme, kuya kuyukila ne Yakobe. 7Bana ba Yakobe balume mu mpata, kubambilabu bionsu bivua bienzeka abi. Bavua bumvue bibi, bafike kabidi munda bikole, bualu Shekeme uvua muenze bualu bubi bua dikamakama, mubuelele muana wa bende wa Yakobe mu nzubu ku bukole. Tshilema tshia mushindu ewu katshiena ne bua kuenzeka mu Izrayele to. 8Kadi Amore kuambila Yakobe ne bana bende ne:
— Bu mudi muananyi Shekeme munange muanenu wa bakaji ne muoyi mujima, anyishayi amusele. 9Tumvuangane, tuikale tuselelangana. Tuetu tusele bana benu, nuenu nusele betu. 10Nenuase pabuipi netu. Ditunga edi nedikale dienu kabidi. Asayi muaba onsu unudi basue, nuende mushinga, nusumbe miaba ya nuenu kusomba kashidi.
11Shekeme kuambila tatuende muenu, ne ba bukonde buende, ne:
— Numfuile luse, nundombe tshionsu tshinudi basue. 12Nundombe biuma bungi buonsu bunudi basue, ne bintu bikuabu bidi mua kunusankisha. Nemfile bionsu bua ngangate anu nsongakaji ewu, ikale mukajanyi.
13Kadi bu muvua Shekeme mubuelele Diina mu nzubu ku bukole, bana ba Yakobe kuandamuna Shekeme ne tatuende Amore, ne budimu ne:
14— Katuena mua kuitaba bua muntu udibu kabayi bateke panshi asele muanetu wa bakaji, bualu bidi bituenza bundu. 15Kadi panuikala basue kusela muanetu wa bakaji, bateke balume bonsu ba muenu panshi. Nuikale bu mutudi emu. 16Nanku netumvuangane tuselelangane, tusombe nenu mu ditunga emu, tushale bantu bamue. 17Kadi panuabenga mutudi tuamba, tuetu netuangate muanetu wa bakaji, tuye nende.
18Amore ne muanende Shekeme kuitaba ne: “Munuambi amu mmomu.” 19Nanku bu muvua Shekeme munange Diina ne muoyi wende mujima, kuyaye lukasa bua kukumbaja bivua baku bende bambe. Bavua bamumvuile kabidi bikole kudi bena diku diabu. 20Amore ne muanende Shekeme kuya ku tshibuelelu tshia tshimenga, muaba wa tshisombelu, kubikila bena ditunga, babambila ne:
21— Benyi betu aba badi ne muoyi muimpe. Tusombe nabu mu ditunga dietu, bualu ndialabale. Bende mushinga. Tuselelangane kabidi nabu. 22Bantu benyi aba nebanyishe bua kuasa mu ditunga dietu, kabidi bua kushala netu bantu bamue, kadi anu padibu bateka bantu balume bonsu panshi bu mudibu bobu. 23Tuetu benze nanku, nebasombe mu ditunga dietu. Nanku bimuna ne bintu bionsu bidibu nabi nebishale bietu.
24Bena ditunga bonsu bavua muaba awu kuitaba bivua Amore ne muanende Shekeme bambe. Kutekabu bantu balume bonsu ba mu tshimenga atshi panshi. 25Kadi kupita matuku asatu, patshivua balume bonsu basama mputa ya butengu, Shimeyone ne muanabu Levi, bakulu ba Diina, kuangata muela wa mvita, kubuela mu tshimenga, kakuyi udi ubenzela bualu, kushipamu bantu balume bonsu. 26Kushipabu kabidi ne Amore ne muanende Shekeme, kuangata muanabu wa bakaji Dina uvua kudi Shekeme, kuya nende!
27Bana bakuabu ba Yakobe, kupawulabu bintu bionsu bivua pa bitalu nansha mu tshimenga! Bualu nsongalume wa mu tshimenga atshi uvua mubafuishe bundu, mubuelele muanabu wa bakaji mu nzubu ku bukole. 28Kunyengabu mikoku, mbuji, ngombe, mpunde. Mu tshikosu kuangatabu bionsu bivua mu tshimenga ne mu mpata. 29Kuyabu ne biuma bionsu abi. Kukuatabu kabidi bakaji ne bana bonsu, kuya nabu. Bavua baye kabidi ne bionsu bivuabu basangane mu nzubu ya tshimenga.
30Ke Yakobe kuambila bana bende Shimeyone ne Levi ne:
— Nuangenzedi bibi, nuamfuishi bundu kudi bena Kenaane ne kudi bena Perizi. Tuetu tudi bakese, bobu badi ba bungi. Badi mua kudisanga, kumbutala ne bianyi bionsu bindi nabi.
31Bana babidi aba kuandamuna tatuabu ne:
— Mulumiana ewu kavua mua kuangata muanetu wa bakaji ku bukole, bu mukaji mudisombele to.

Tshibangidilu 35
Yakobe udi umuangala ku Shekeme, uya ku Betele
1Dituku dikuabu Mvidi Mukulu kuambila Yakobe ne:
— Juka, uye kuasa ku Betele. Ungashileku tshilambuilu, bualu ke muaba umvua mukumuenekele pauvua unyema muanenu Esawu.
2Yakobe kuambila bena diku diende ne bantu bende ne:
— Dilongololayi. Umushayi mvidie ya bisamba bikuabu idi munkatshi muenu. Dikobololayi, nuvuale bilamba bikuabu. 3Dilongololayi, tuyayi ku Betele. Nengashileku Mvidi Mukulu tshilambuilu, bualu uvua mungambuluishe pamvua mu dikenga dikole. Uvua mundame miaba yonsu imvua nya.
4Nanku bantu bonsu kumupesha mpingu yonsu ivua ileja mvidie ya bisamba bikuabu ivuabu nayi, kumupesha kabidi ne tukanu tua ku matshi tavuabu natu. Yakobe kubijika bionsu muinshi mua mutshi wa lusanga udi pabuipi ne tshimenga tshia Shekeme. 5Yakobe ne bonsu bavuaye nabu, kumukabu muaba awu. Mvidi Mukulu kukuatshisha bantu bonsu ba mu bimenga bivua nabu mutumba bowa bukole. Kupangabu mua kulondakaja Yakobe ne bana bende.
6Ke Yakobe ne bena diende bonsu kufika mu Luze, udibu babikila mpindiewu ne Betele, mu ditunga dia Kenaane. 7Yakobe kuashilamu Mvidi Mukulu tshilambuilu. Kutshinyika dina ne: Mvidi Mukulu wa mu Betele, bualu muaba awu ke uvua Mvidi Mukulu mumumuenekele diba divuaye unyema muanabu Esawu.
8Anu dituku adi Debora, ndeji wa Rebeka, kufua. Kumujikabu muinshi mua mutshi wa lusanga udi pabuipi ne Betele. Batshidi babikila lusanga alu ne: “Lusanga lua muadi.”
9Yakobe ufuma ku Mezopotamiya, Mvidi Mukulu kumumuenekela tshiakabidi, kumuela lupemba. 10Mvidi Mukulu kumuambila ne:
— Kabena bakubikila kabidi ne: Yakobe to. Mpindiewu nebakubikile ne: Izrayele.
Nanku Mvidi Mukulu kumuinyika ne: Izrayele. 11Kumuambila ne:
— Ndi Mvidi Mukulu wa bukole buonsu. Utante, uvulangane, wikale nkambua wa bisamba bia bungi, bakalenga nebafume ku ndelanganyi yebe. 12Wewe ne ndelanganyi yebe, ndi nnupesha ditunga dimvua mulaye Abrahame ne Izake. Nenku nendipeshe kabidi ndelanganyi yebe.
13Mvidi Mukulu kumuka muaba uvuaye uyukidila ne Yakobe. 14Yakobe kuimanyika dibue muaba awu, kuela manyi ne maluvu a mulambu pa dibue adi bua kudijidila. 15Yakobe kuinyika muaba awu ne: Betele, mmomumue ne: Nzubu wa Mvidi Mukulu (muaba uvua Mvidi Mukulu muyukile nende).
Diledibua dia Binyamine ne Lufu lua Rakele
16Yakobe ne bena diende kumuangala ku Betele. Kabayi banji kufika ku Efrata, Rakele kulela muana. Kadi kulela aku kuvua kukole! 17Nanku pavua Rakele ulela muana ukenga bikole, muleleshi kumuambila ne:
— Kutshinyi to. Muana ngua balume kabidi.
18Rakele ulela, kushala ukengakana ne lufu. Pa kukulaye muoyi, kuinyikaye muana awu ne: Benoni, mmumue ne: Makenga. Kadi Yakobe, tatuende kumuinyika ne: Binyamine, mmumue ne: Diboku dia bukole.
19Rakele ufua, kumujikabu ku muelelu wa njila udi muye ku Efrata, muaba udibu binyika mpindiewu ne: Betleyeme. 20Yakobe kuimanyika dibue pa lukita luende alu. Dibue adi too ne lelu, batshidi badibikila ne: “Dibue dia pa lukita lua Rakele.”
21Yakobe kumuangala muaba awu, kuya kuasa mitanda yende dishiya dia Migdale-Edere. 22Pavua Yakobe musombe muaba awu, Rubene kubuelela Bila, mukaji mupika wa tatuende, mu nzubu. Yakobe kumanya bualu abu, kunyingalala bikole.
Bana ba balume bonsu ba Yakobe bavua dikumi ne babidi. 23Leya uvua ne bana ba balume basambombu: Rubene, ke muanabute, bamulonda kudi Shimeyone, Levi, Yuda, Isakare ne Zebulone. 24Rakele uvua ne bana ba balume babidi: ke Yozefe ne Binyamine. 25Bila mukaji mupika wa Rakele uvua mulele bana ba balume babidi: ke Dane ne Naftali. 26Zilpa mukaji mupika wa Leya uvua mulele bana ba balume babidi: ke Ngade ne Ashere. Bana bonsu aba ba balume ke bavua Yakobe mulele mu Mezopotamiya.
27Yakobe kuya kudi tatuende Izake mu Mambre pabuipi ne Kiriyate-Arba, muaba udibu babikila lelu ne: Ebrone. Ke muaba uvua Abrahame ne Izake basombe kale. 28Izake uvua ne bidimu lukama ne makumi muanda mukulu, 29kufuaye, mumane kulala panu nuboboke. Kulondaye bankambua bende. Kumujikabu kudi bana bende Esawu ne Yakobe.

Tshibangidilu 36
Esawu udi uya mu ditunga dia Edome
1Ke mena a ndelanganyi ya Esawu, udibu babikila kabidi ne Edome: 2Esawu uvua musele bakaji basatu ba bena Kenaane: Ada, muana wa Elone, muena Iti; Oholibama, muana wa Ana (Ana awu uvua muana wa Sibeyone, muena Ivi); 3Basmate, muana wa Ismayele. Yeye uvua ne muanabu Nebayote. 4Ada uvua mulelele Esawu muana anu umue: Elifaze. Basmate uvua mulele kabidi muana anu umue: diende Reyuwele. 5Kadi Oholibama uvua mulele bana basatu: Yewusha, Yalame ne Kora. Ke bana bonsu balume ba Esawu, bavuaye mulele mu ditunga dia Kenaane.
6Esawu kumuangala ne bakaji bende, bana bende ba balume ne ba bakaji, bena diende bakuabu bonsu, kabidi ne bimuna biende, nyama yende ivua yambula majitu, bintu bionsu bivuaye mupete mu ditunga dia Kenaane. Kuyaye kuasa bashilangane mutantshi mule ne muanabu Yakobe mu ditunga dikuabu. 7Bualu bonsu babidi bavua ne bintu bipite bungi. Nanku kabavua mua kusomba muaba umue to. Ditunga dia Kenaane divua dikese. Kadivua dikumbane mua kudisha bimuna biabu bonsu babidi to. 8Ke muvua Esawu, udibu babikila kabidi ne: Edome, muye kuasa ku mukuna wa Seyire.
Ndelanganyi ya Esawu
9Ke mena a ndelanganyi ya Esawu, nkambua wa bena Edome, bavua base ku mukuna wa Seyire: 10Ada, mukaji wa Esawu, uvua mulele muana anu umue wa balume, dina diende: Elifaze. Basmate uvua mulele Reyuwele.
11Elifaze kulela bana ba balume batanu: Temane, Omare, Sefo, Ngatame ne Kenaze. 12Kadi Timna, mukaji mukuabu uvua Elifaze mubanjije, uvua mulele muana wa balume anu umue: Amaleke. Ke bikulu ba Esawu bavuabu balele kudi Elifaze, muana wa mukajende Ada.
13Basmate, mukaji wa Esawu, uvua mulele kabidi muana wa balume anu umue Reyuwele. Reyuwele uvua mulele bana ba balume banayi: ke Nahate, Zera, Shama ne Miza. Ke bikulu ba Esawu, bavuabu balele kudi Reyuwele, muana wa Basmate. 14Oholibama, mukaji mukuabu wa Esawu, uvua muana wa Ana. Uvua kabidi muikulu wa Sibeyone. Oholibama uvua mulele bana ba balume basatu: Yewusha, Yalame ne Kora.
15Bamfumu badi bafuma ku ndelanganyi ya Esawu badi nunku: Elifaze, muanabute, udi nkambua wa bamfumu basambombu: Temane, Omare, Sefo, Kenaze, 16Ngatame ne Amaleke. Bana aba ke ndelanganyi ya Elifaze, muanabute wa Esawu, uvuaye mulele ne mukajende Ada. Bobu bavua basombe mu Edome.
17Reyuwele, muanende mukuabu wa kua mukajende Basmate, udi nkambua wa bamfumu bakuabu bavua basombe mu Edome: ke Nahate, Zera, Shama ne Miza.
18Ku bana bavua Esawu mulele ne mukajende Oholibama, muana wa Ana, nkupatuke bamfumu basatu: ke Yewusha, Yalame ne Kora.
19Ke bamfumu ba bena Edome, ndelanganyi ya Esawu.
20Bantu ba kumpala ba mu ditunga dia Edome bavua ndelanganyi ya Seyire, muena Ori. Bamfumu ba bena Ori: ke Lotane, Shobale, Sibeyone, Ana, 21Dishone, Eshere ne Dishane. 22Lotane uvua mulele Ori ne Emame. Lotane uvua ne muanabu wa bakaji, Timna. 23Bana ba Shobale ke Akane, Manahate, Ebale, Shefo ne Oname. 24Bana ba Sibeyone: ke Aya ne Ana. Ana ewu ke uvua musangane mpokolu wa mayi mu tshipela, pawaye udisha mpunde ya tatuende Sibeyone. 25Ana uvua ne bana babidi: Dishone ne wa bakaji Oholibama. Dishone uvua mulele Emdane, 26Eshebane, Itrane ne Kerane. 27Eshere uvua mulele Bilehane, Zavane ne Akane. 28Dishane uvua mulele Use ne Arane.
29Ke bamfumu ba bena Ori: Lotane, Shobale, Sibeyone, Ana, 30Dishone, Eshere ne Dishane. Bavua basombe mu ditunga dia Seyire.
31Bena Izrayele kabayi banji kupeta bakalenga, bena Edome bakavua ne bakalenga, balondangane nunku mu bukalenga: 32Bela, muana wa Beyore, wa mu tshimenga tshia Dinaba. 33Yobabe, muana wa Zera, wa mu tshimenga tshia Bosra. 34Ushame, wa mu ditunga dia bena Temane, 35Adade, muana wa Bedade, wa mu tshimenga tshia Avite. Ke yeye uvua mutshimune bena Madiyane mu mpata ya Mowabe. 36Samla, wa mu tshimenga tshia Masreka. 37Shawule, wa mu tshimenga tshia Rehobote, ku muelelu wa mayi. 38Baale-Anane, muana wa Akbore. 39Adare, wa mu tshimenga tshia Pawu. Uvua musele Metabeyele, muana wa Matrede, kabidi ne muikulu wa Mezahade.
40Bisamba bia bena Edome, bilondeshile muaba udi tshisamba tshionsu tshisombe, bilondeshile kabidi dina dia nkambua watshi, ke Timna, Aka, Yetete, 41Oholibama, Ela, Pinone, 42Kenaze, Temane, Mibsare 43Magdiyele, Irame. Bisamba bionsu abi bidi biasa mu ditunga dia Edome, tshisamba tshionsu pa muaba watshi. Esawu ke nkambua wa bena Edome bonsu.

Tshibangidilu 37
YOZEFE
Yozefe udi ulota bilota
1Yakobe uvua muye kusomba mu ditunga dia Kenaane, muaba uvua tatuende Izake musombe ku kale. 2Malu a bana ba Yakobe adi nunku: Yozefe ukumbaja bidimu dikumi ne muanda mutekete, kuyaye kudisha bimuna bia tatuende, pamue ne bakulu bende, kabidi ne bana ba Bila ne ba Zilpa, bakaji bapika ba tatuende. Kadi Yozefe uvua wambila tatuende malu mabi onsu a bana babu. 3Ku bana bende bonsu, Yakobe uvua mupite kunanga Yozefe, bualu mmuana uvuaye mulele ku bukunda. Nanku uvua mumuteleshile tshinkutu tshia mushinga mukole. 4Bana babu bamone muvua tatuabu mutambe kunanga Yozefe, kujilabu muanabu, kabayi mua kuyukila nende kakuyi matandu.
5Dituku dikuabu, Yozefe uvua mulote tshilota, kutshiawila bana babu. Bumvue tshilota atshi, kupitabu kumukina. 6Yozefe kubambila ne:
— Telejayi tshilota tshindi mulote. 7Tuvua baye bonsu kunowa bia mu madimi. Tuvua tusuika bisumbu bia bikunyibua bivua ne ntete ya kuenza bukula. Diakamue tshisumbu tshianyi kubanduluka kuimana. Bisumbu bienu bionsu kutshiela munkatshi, bitshikukuila.
8Bakulu bende kumukonka ne:
— Udi musue kushala mukalenga wetu, ututumina diyi anyi?
Ke kupitabu kumufikila munda bikole bua tshilota atshi ne bua bivuaye wamba abi.
9Yozefe kulota tshilota tshikuabu, kutshiawila bana babu, ubambila ne:
— Mvua mulote: diba, ngondu ne mitotu dikumi ne umue bilua kunkukuila.
10Yozefe kuawila kabidi tatuende tshilota atshi. Awu kumutandisha, wamba ne:
— Atshi ntshilota kayi? Udi musue ne: meme, mamuebe ne bana benu bonsu tukutuile binu anyi?
11Bana babu ne Yozefe kumunwuila lubabu. Kadi tatuende uvua anu uvuluka misangu mivule bilota abi.
Bana babu ne Yozefe badi bamupana
12Bana babu ne Yozefe bavua baye kudisha bimuna bia tatuabu pabuipi ne Shekeme. 13Yakobe kuambila Yozefe ne:
— Ndi musue kukutuma ku Shekeme, kudi bana benu badisha bimuna.
Yozefe kuitaba ne:
— Eyowa. Untume.
14Tatuende kumuambila ne:
— Uye kumona bana benu ne bimuna: ne badi ne bukole bua mubidi. Pashishe upingane bua kungambila.
Ke muvua tatuende umutuma ku luendu lule lua kumuka mu tshibandabanda tshia Ebrone, kuya mu Shekeme. 15Yozefe ufika mu mpata, kupambukaye mu njila. Muntu kampande kumukonka ne:
— Udi ukeba tshinyi?
16Yozefe kuandamuna ne:
— Ndi nkeba bana betu. Udi mua kundeja muaba udibu badishila bimuna anyi?
17Muntu awu kuambila Yozefe ne:
— Kabatshiena apa to. Mvua mumvue muvuabu bambilangana bua kuya luseke lua Dotane.
Yozefe kulonda bana babu, kubasangana ku Dotane. 18Bana babu ne Yozefe kumumuena utshidi ku bule, kayi muanji kufika padibu nansha. Kumuelelebu tshifufu tshibi bua kumushipesha. 19Kuambilanganabu ne:
— Muena ndota wafiki, 20tumushipe, tuimanshe tshitalu tshiende mu tshiina. Nefushime ne: mbamudie kudi nyama wa lonji. Nanku netumone tshidi bilota biende bimuenzela.
21Rubene umvua nanku, kukebaye muyilaye mua kupandisha Yozefe. Kuambilaye bana babu ne:
— Katumushipi to. 22Katuedi mashi panshi to. Tumuelayi mu tshiina tshidi mu tshipela emu. Kadi katumushipi nansha. Rubene uvua wamba bionsu ebi, bualu uvua musue kupandisha Yozefe bua kumufikisha ne muoyi kudi tatuende.
23Yozefe ufika muaba uvua bana babu, kumukuatabu, kumukopolabu tshinkutu tshiende tshimpe. 24Kumuelabu mu tshiina tshivua katshiyi ne mayi. 25Pashishe kusombabu bua kudia. Bakenzakana, kumonabu tshisumbu tshia bena Ismayele, bafuma ku ditunga dia Ngilaade baya ku Ejipitu. Tumelu tuabu tuvua tuambule manananshi a mupuya muimpe a mishindu mishilangane. 26Yuda kukonka bana babu ne:
— Tuetu bashipe muanetu ewu, basokoke bualu ebu, netupete tshinyi? 27Katumushipi nansha, bualu mmuanetu. Tudi bantu bamue. Kadi tumusumbishe kudi bena Ismayele aba. Bana babu kuitaba. 28Pamonubu bangenda mushinga ba bena Madiyane bapita, kupatulabu Yozefe mu tshiina, kumusumbishabu kudi bena Ismayele ku nkanu ya tshiamu tshitoke tshia mushinga mukole makumi abidi. Bena Ismayele kuya nende mu Ejipitu. 29Rubene uya kutangila mu tshiina, kena musangane Yozefe to. Kupampakanaye bikole, kupanda bilamba biende. 30Kuyaye kudi bana babu, ubambila ne:
— Yozefe kena mu tshiina to. Kadi meme nengenze tshinyi mpindiewu?
31Bana babu ne Yozefe kutua tshinkutu tshia Yozefe mu mashi a mbuji wa mpumbu uvuabu bakose muminu. 32Kutshitumabu kudi tatuabu ne mukenji, bamba ne: “Kenketa tshilamba tshitudi bangule etshi. Ntshifuanangane ne tshinkutu tshia muanebe Yozefe anyi?” 33Tatuende umona tshilamba atshi, kujadika ne:
— Bushuwa, ntshilamba tshia muananyi Yozefe. Nyama wa lonji mmumudie, mumusunsule.
34Yakobe kudipanda bilamba, kuvuala bilamba bikayabale, kuenza madilu a muanende matuku mavule. 35Bana bende ba balume ne bakaji kufika bua kumusamba. Yakobe kubenga, wamba ne: “Ndi ndila amu Yozefe too ne mungafua.” Ke muvua Yakobe mutungunuke ne madilu a muanende Yozefe nanku.
36Bena Madiyane kusumbisha Yozefe mu Ejipitu kudi Potifare, muntu uvuabu batekemena bikole kudi Mukalenga wa bena Ejipitu. Uvua kabidi mulombodi wa bena mvita bende.

Tshibangidilu 38
Yuda ne Tamare
1Mu tshikondu atshi, Yuda kushiyangana ne bana babu, bua kuya kusomba kua Ira, mu tshimenga tshia Adulame. 2Kuinaku Yuda kusela muana wa bakaji wa Shuwa, muena Kenaane. 3Nsongakaji awu kuimita difu, kulela muana wa balume. Yuda kumuinyika dina dia Ere. 4Mukaji wa Yuda kuimita kabidi difu, kulela muana wa balume muibidi. Yuda kumuinyika dina ne: Onane. 5Pashishe mukaji awu kuimita kabidi difu, kulela muana muisatu wa balume, kumuinyika dina dia Shela. Kadi musangu awu Yuda kavua kumbelu to. Uvua muye ku Kezibe.
6Yuda kuselela muanende muanabute Ere mukaji. Dina dia mukaji awu divua Tamare. 7Ere, muanabute wa Yuda, kavua ukumbaja bivua Maweja-Nangila musue nansha. Nanku Maweja-Nangila kumushipesha. 8Yuda kuambila muanende mukuabu Onane ne:
— Upiane mukaji wa mukuluebe bua umulelele bana. 9Kadi misangu yonsu ivua Onane ubuelela mukaji awu mu nzubu, uvua wela mayi a balume panshi. Bualu kavua musue kulela ne mamu awu nansha. Uvua mumanye ne: bana badibu mua kupeta ne mukaji awu, nebikale anu ba mukuluende. 10Bivuaye wenza kabivua bisankisha Maweja-Nangila. Kumushipeshaye ne yeye kabidi. 11Ke Yuda kuambila Tamare, mukaji wa muanende Ere, ne:
— Uye kusomba kuenu kua tatuebe, too ne pakola muananyi wa balume Shela bua akupiane.
Tamare kuya kuabu.
Yuda uvua mumushe Tamare, bua muanende wa balume Shela kavu kufua muvua bakulu bende bafue.
12Matuku a bungi mamane kupita, mukaji wa Yuda, muana wa Shuwa, kufila. Yuda mumane kutangalaja madilu, kuyaye ku Timna ne mulunda wende Ira wa mu tshimenga tshia Adulame. Bavua baye kutangila bena mudimu bavua bakosa miosa ya mikoku yende. 13Ke kumanyishabu Tamare difika dia tatuende muenu Yuda mu Timna bua bakose miosa ya mikoku yende. 14Tamare kuvula bilamba bia lufuila, kusuika tshitambala mu mpala, kuya kusomba ku tshibuelelu tshia Enayime ku njila udi muye ku Timna. Tamare uvua mumanye ne: bayende tshina Shela, uvuaye muindile, ukavua mumane kukola. Kadi kabavua basue bua Shela amupiane to. 15Yuda umona Tamare, kuela meji ne: mmukaji mudisombele, bualu uvua musuike tshitambala mu mpala. 16Yuda kutantshila kudi Tamare ku muelelu wa njila, umuambila ne:
— Ndi musue tuye nebe.
Yuda uvua umuambisha, bualu kavua mumanye ne: mmukaji wa muanende Ere to. Tamare kuandamuna ne:
— Kadi neungonde tshinyi?
17Yuda kumuandamuna ne:
— Nenkonde lukungulu lua mbuji lua ku bimuna bianyi.
Tamare kuanyisha, umulomba ne:
— Kadi wanji kungeyeka tshintu bua nshale mutekemene.
18Yuda kumukonka ne:
— Udi musue nkueyeka tshinyi?
Tamare kumuambila ne:
— Ungeyeke tshitampi tshiebe tshia mu nshingu, ne nshinga uudi mutshiela. Ungeyeke kabidi dikombu diebe.
Yuda kumupesha bintu abi. Kumubuelelaye mu nzubu. Tamare kuimita difu. 19Tamare upingana kuabu, kuvulaye tshitambala. Kuvualaye tshiakabidi bilamba biende bia lufuila abi. 20Yuda kutuma mulunda wende Ira wa mu Adulame ne mbuji wa lukungulu bua kupikula bintu biende bivuaye mueyeke mukaji awu. Kadi Ira kena musangane mukaji awu kabidi to. 21Kuebejaye bena mu Enayime ne:
— Mukaji mudisombele uvua pa buipi apa ku muelelu wa njila eku, udi penyi?
Kumuandamunabu ne:
— Muetu munu kamuena mukaji mudisombele to.
22Ira kupingana kudi Yuda, umuambila ne:
— Tshiena musangane mukaji awu to. Kabidi bena musoku badi bajadika ne: katshia muabu kamuvua mukaji mudisombele to.
23Yuda kuamba ne:
— Mvua mutumine mukaji ewu mbuji umvua mumulaye. Mbikumbane. Patupu, bantu nebatuseke. Paudi mumukebe kuyi mumusangane, nanku alame bintu bidiye nabi abi.
24Kupita anu ngondu isatu muntu kampande kuambila Yuda ne:
— Tamare, mukaji wa muanebe, ukadi mudisombele. Kabidi udi mumane kuimita ne difu.
Yuda kutuma diyi ne:
— Bamupatule pa mbelu, bamoshe mu kapia, abutuke.
25Patshi wabu bapatula Tamare pa mbelu, kutuminaye tatuende muenu mukenji ne:
— Joja bintu abi: tshitampi, nshinga ne dikombu mbia muena difu dindi muimite. Ukebe muntu awu!
26Yuda umona bintu abi, kubimanyaye. Kuambaye ne:
— Mukaji ewu mmunemeke mikenji, mmuenze bimpe, mumpite ne meme mene. Bushuwa uvua ne bua kuikala mukaji wa muananyi Shela. Nanku ndi muenze bibi padi muananyi kayi mumupiane.
Kashidi Yuda kena mubuelele kabidi Tamare mu nzubu to.
27Dituku divua Tamare ulela, bantu kumona ne: nealele bana ba mapasa. 28Muana kupatula diboku, muleleshi kudikuata, kusuikaku kakaba kakunze, wamba ne:
— Ewu ke Mbuyi.
29Mbuyi upingaja diboku, Kanku kupatuka. Muleleshi kukatshila bikole, wamba ne:
— Mmudibambe mushindu kayi? Yuda kumuinyika dina ne: Perese, mmumue ne: Tshidibamba. 30Pashishe Tamare kulela Mbuyi uvua ne kakaba kakunze ku diboku. Yuda kumuinyika ne: Zera.

Tshibangidilu 39
Yozefe kua Potifare, muena Ejipitu
1Bena Ismayele kufika ne Yozefe mu Ejipitu kumusumbisha kudi muena Ejipitu diende Potifare. Mukalenga wa bena Ejipitu uvua mutekemene bikole Potifare ewu. Potifare uvua kabidi mulombodi wa bena mvita ba mu bukalenga. 2Maweja-Nangila uvua ne Yozefe, umututshisha diakalenga. Yozefe kusomba ku nzubu kua mfumuende, muena Ejipitu. 3Potifare kujadika ne: Maweja-Nangila mmulame Yozefe, mmumututshishe diakalenga mu bionsu bivuaye wenza. 4Nanku Potifare kunanga Yozefe bikole. Kumupeshaye mudimu wa kulombola bantu ne bintu bionsu bia mu nzubu muende. 5Amu bualu bua Yozefe, Maweja-Nangila kututshisha muena Ejipitu diakalenga. Diakalenga edi kumueneka mu bintu biende bionsu, ne mu nzubu wende ne mu madimi ende. 6Potifare uvua ne mudimu amu wa kudia. Uvua ulombola bintu biende bionsu uvua amu Yozefe.
Yozefe ne mukaji wa mfumuende
Yozefe uvua nsongalume wa mpala muimpe mutambe, mumanye mua kusomba ne bantu. 7Mukaji wa Potifare umona mushindu uvua Yozefe, kumualakanaye bua kulala nende. 8Yozefe kubenga kashidi, umuambila ne:
— Mfumuanyi mmunteke mulombodi wa bintu biende bionsu. Udi munnange. 9Mu nzubu emu katshiena utangila tshintu nansha tshimue. Tudi nende ne bumfumu bua mushindu umue ku bintu bionsu, pa kukumusha wewe, bualu udi mukajende. Nanku tshiena mua kuenzela Mvidi Mukulu bibi, kubunda tshibawu bunene nunku!
10Mukaji awu uvua utatshisha amu kutatshisha Yozefe matuku onsu, umusengelela bua ashale bayende. Kadi Yozefe uvua ubenga amu kubenga kashidi.
11Dituku dikuabu Yozefe uvua ubuela mu nzubu bua kuenza mudimu wende. Kamuvua muena mudimu mukuabu to. 12Mukaji wa Potifare kumukuata mu muntumpu, umuambila ne:
— Ndi musue, ungangate.
Kadi Yozefe kunyema lubilu, kupatuka pa mbelu, kumushiya ne muntumpu mu bianza. 13Mukaji umona Yozefe upatuka pa mbelu, umushiya ne muntumpu mu bianza, 14kubikilaye bena mudimu bende bonsu, wela mbila, ubambila ne:
— Luayi, numone muena Ebrewu, udi bayanyi muteke mu nzubu emu bua kuenza mudimu, udi musue kumpotela. Mmufike mu nzubu emu, munkuate bua ngikale mukajende. Kadi ngamueledi mbila. 15Diba diumvuye ngela mbila nnubikila, wapatuku lubilu, kushiya ne muntumpu wende panshi, muaba undi ewu.
16Mukaji kulama muntumpu wa Yozefe too ne pafiki bayende. 17Kulondelaye bayende bualu abu, umuambila ne: “Mupika muena Ebrewu ewu, uudi muteke mu nzubu muetu, mmumpotele, mundenge pambidi, bua ngikale mukajende. 18Kadi pangabikidi bantu ngela mbila, kunyemaye, ushiya muntumpu wende panshi muaba umvua.”
19Potifare umvua muvua muena kuende umulondela bionsu bivua Yozefe muenze abi, kufikaye munda bikole bitambe. 20Kukuatshishaye Yozefe, kumuelesha mu nzubu wa lukanu, muaba uvua bena lukanu bakuabu ba mukalenga.
Yozefe mu nzubu wa lukanu
Yozefe kubuela mu nzubu wa lukanu wa ditunga. 21Maweja-Nangila uvua mulame Yozefe bimpe, uvua mumutokele ku muoyi nansha muaba awu. Uvua umututshisha dikasa dimpe kudi mulombodi ba balami ba bena lukanu. 22Mulombodi awu kuteka Yozefe mutangidi wa bena lukanu bakuabu bonsu. Amu yeye ke uvua uludika midimu yonsu ivua bena lukanu benza. 23Mulombodi wa balami ba bena lukanu awu katshivua ulondolola bionsu bivua kudi Yozefe to, bualu Maweja-Nangila uvua ne Yozefe, umutatshisha diakalenga mu bionsu bivuaye wenza.

Tshibangidilu 40
1Malu onsu mamane kujika, dituku dikuabu bantu babidi bavua ne muanzu mu bukalenga bua Ejipitu, kuenzela mukalenga tshilema tshinene. Umue uvua mutangidi wa bantu bavua balongolola maluvu a mukalenga, mukuabu mutangidi wa bantu bavua balambila mukalenga biakudia. 2Mukalenga kubafikila munda bikole. 3Kubeleshaye mu nzubu wa lukanu, kua Potifare, mu nzubu muvuabu balamine Yozefe. 4Mulombodi wa bena lukanu, kupesha Yozefe bantu babidi abu bua kubalama. Bavua bashala mu lukanu mataku makumbane.
Yozefe udi ujingulula bena lukanu babidi bilota
5Bena lukanu babidi abu, kulota bilota bishilangane dituku dimue. 6Butshia dinda, Yozefe ufika bua kubatangila, kubasangana babungame. 7Yozefe kubakonka ne:
— Lelu nudi babungame nenku bua tshinyi?
8Kumuandamunabu ne:
— Tudi balote bilota, kadi tudi bapange muaba ewu muntu udi mua kutujinguluilabi.
Yozefe kubambila ne:
— Mvidi Mukulu nkayende ke udi mumanye mua kujingulula bilota. Kadi ndondelayi munudi balote.
9Mutangidi wa bantu bavua balongolola maluvu a mukalenga, kuawila Yozefe tshilota tshiende, umuambila ne:
— Ndi mulote: mmone mutshi wa maluvu a mvinyo kumpala kuanyi, 10muikale ne matamba asatu. Matamba awu kusampila, kuela bilongu, kukuama tumuma tumane kuboba. 11Mvua kabidi ne dikopu dia mukalenga ku bianza. Mvua mpola tumuma atu, nkamina mayi mu dikopu adi bua kudipesha mukalenga.
12Yozefe kumuambila ne:
— Dijingulula dia tshilota tshiebe didi nunku: matamba asatu adi aleja matuku asatu. 13Papita matuku asatu, mukalenga neakufuile luse, neakuenzele bimpe bipite. Neampingaje ku mudimu webe. Neumupe maluvu bu muuvua wenza kale. 14Pawapingana ku mudimu webe, umvuluke, ungakuile kudi mukalenga wa bena Ejipitu, bua ampatule mu nzubu wa lukanu emu. 15Mbangumushishe ku bukole kuetu ku bena Ebrewu. Mbamfikishe kunu, bangela mu nzubu wa lukanu, tshiyi ne bualu bundi muenze.
16Mutangidi wa balambi ba biakudia bia mukalenga umvua ne: Yozefe mmujingulule tshilota atshi bimpe bitambe, kuambilaye Yozefe ne:
— Meme kabidi mvua mulote tshianyi tshilota. Mu tshilota tshianyi, mvua muambule mu mutu bisaka bisatu bia mampa. 17Mu tshisaka tshivua pa mutu pa bionsu, muvua mikata tente ivua mukalenga munange. Kadi nyunyi ya mulu kulua kuzokola mikata ayi mu tshisaka pavuatshi pa mutu wanyi.
18Yozefe kumuambila ne:
— Dijingulula dia tshilota tshiebe didi nunku: bisaka bisatu bidi bileja matuku asatu. 19Papita matuku asatu, mukalenga neabandishe mutu webe, akulembeleje ku mutshi mule. Nyunyi neyizokole munyinyi webe.
20Matuku asatu akumbana, mukalenga kuenza tshibilu tshia diledibua diende. Kulambishilaye balombodi ba mu bukalenga buende bonsu biakudia. Mukalenga kubandisha bena lukanu babidi abu milongu, bantu bonsu aba batangile: ke mutangidi wa balongolodi ba maluvu a mukalenga, ne mutangidi wa balambi ba biakudia bia mukalenga. 21Mukalenga kupingaja mutangidi wa balongolodi ba maluvu ku mudimu wende, bua amupe tshiakabidi dikopu mu bianza. 22Kadi kuowaye mutangidi wa balambi ba biakudia bia mukalenga. Bionsu kuenzeka amu muvua Yozefe muambe. 23Kadi mutangidi wa balongolodi ba maluvu a mukalenga, uvua mupue Yozefe muoyi kashidi.

Tshibangidilu 41
Mukalenga wa bena Ejipitu udi ulota bilota
1Kupita bidimu bibidi, mukalenga wa bena Ejipitu kulota tshilota: uvua ku muelelu wa musulu wa Nile. 2Kumonaye ngombe muanda mutekete ya mubidi muimpe, ipatuka ku musulu wa Nile, yenda idia bisosa ku muelelu wa mayi. 3Kumonaye kabidi ngombe mikuabu muanda mutekete minyane ipatuka mu musulu awu, imana muaba uvua ngombe ya mubidi muimpe. 4Ngombe muanda mutekete ivua minyane, kudia ngombe muanda mutekete ivua ne mubidi muimpe. Diakamue mukalenga kutabuluka ku tulu.
5Uteka kabidi mutu panshi, kulota tshilota tshibidi. Kumonaye miepu ya mponda muanda mutekete mimpe, minene, mikale ku lukolakola lumue. 6Kumonaye kabidi miepu mikuabu ya mponda muanda mutekete mishawuke, mifubisha kudi lupepela lua mu tshipela. 7Miepu ya mponda muanda mutekete ivua mifubisha kudi lupepela ayi, kuminayi miepu ya mponda muanda mutekete ivua ne mubidi muimpe. Ke mukalenga kutabuluka ku tulu, kujadika ne: ndi mulote bilota.
8Butshia dinda, mukalenga kupampakana bikole bua bilota abi. Kubikidisha benji ba majimbu bonsu ne bena meji ba mu ditunga diende, ubawila bilota abi. Kadi kakuvua muntu nansha umue uvua mua kumujinguluila bilota abi to. 9Diba adi mutangidi wa balongolodi ba maluvu a mukalenga kuambila mukalenga ne:
— Mukalenga, lelu ndi ntonda bubi bumvua muenze. 10Dituku dikuabu uvua mutuele meme ne mutangidi wa balambi ba biakudia biebe mu nzubu wa lukanu, bualu uvua mutufikile munda. Tuvua mu nzubu wa lukanu kua mulombodi wa bena mvita ba mu bukalenga. 11Tuetu babidi tuvua balote bilota bishilangane butuku bumue. 12Nsongalume mukuabu mupika, muena Ebrewu, uvua netu mu nzubu wa lukanu amu, wenzela mulombodi wa bena mvita ba mu bukalenga mudimu. Tuetu kumuawila ndota yetu. Yeye kujinguluila muntu yonsu ndota yende.
13Nanku malu onsu kukumbana menemene muvuaye mutuambile. Meme kupingana muaba wanyi wa mudimu. Utuvua nende kumowabu.
Yozefe udi ujinguluila mukalenga wa bena Ejipitu bilota
14Mukalenga kubikidisha Yozefe. Kumupatulabu lukasa mu nzubu wa lukanu. Yozefe kubeya miedi, kushintulula bilamba, kuya kudileja kudi mukalenga. 15Mukalenga kuambila Yozefe ne:
— Ndi mulote ndota. Kakuena muntu udi mua kuyinjinguluila. Kadi ndi mumvue ne: wewe udi mumanye mua kujingulula ndota.
16Yozefe kuandamuna ne:
— Meme tshiena mua kuenza nanku to. Amu Mvidi Mukulu nkayende ke udi mua kujingulula ndota yebe biakane.
17Mukalenga wa bena Ejipitu kuawila Yozefe ndota, wamba ne:
— Ndi mulote nunku: mvua muimane ku muelelu wa musulu wa Nile. 18Meme kumona ngombe muanda mutekete ya mubidi muimpe, ipatuka mu musulu wa Nile, yenda idia bisosa ku muelelu wa mayi. 19Meme kumona kabidi ngombe mikuabu muanda mutekete minyane bikole, ipatuka kabidi mu mayi. — Tshiena muanji kumona ngombe mibi ya mushindu ewu mu ditunga dia Ejipitu to. — 20Ngombe ivua minyane bikole ayi, kumina ngombe muanda mutekete ivua ne mubidi muimpe. 21Kadi ngombe ivua minyane bikole mimane kudia ngombe muanda mutekete ya mubidi muimpe ayi, ivua mishale anu bu idi kayiyi midie tshintu. Mubidi wayi kauvua mushintuluke to. Diakamue meme kutabuluka ku tulu. 22Mpingana kabidi ku tulu, meme kumona miepu ya mponda muanda mutekete mimpe, minene, mikale ku lukolakola lumue. 23Meme kumona kabidi miepu ya mponda mikuabu muanda mutekete mishawuke, mifubidile ne lupepela lua mu tshipela. 24Miepu ivua mifubidile ayi, kuminayi miepu muanda mutekete ivua ne mubidi muimpe. Nkadi mumane kuawila bena majimbu ndota ayi. Kabena banjinguluila to.
25Yozefe kuambila mukalenga ne:
— Bilota biebe bibidi bidi bileja bualu bumue. Mvidi Mukulu udi ukumanyisha malu adiye musue kuenza. 26Ngombe ya mubidi muimpe muanda mutekete ne miepu ya mponda mimpe muanda mutekete bidi bileja bidimu muanda mutekete. Nanku bilota biebe bibidi bidi amu bu tshilota tshimue. 27Ngombe mikuabu minyane muanda mutekete ne miepu ya mponda muanda mutekete ivua mifubishe kudi lupepela, bidi bileja kabidi bidimu muanda mutekete, kadi mbia tshiyole tshia nzala. 28Mukalenga, ndi mumane kukuambila ne: Mvidi Mukulu udi mukuleje malu adiye musue kuenza. 29Bidimu muanda mutekete bidi kumpala eku, mu Ejipitu monsu nemuikale biakudia bia bungi. 30Kadi bidimu bikuabu muanda mutekete bidi bilonda, biakudia bionsu nebijike. Bantu kabakuvuluka kabidi ne: tuvua ne biakudia bivule mu Ejipitu to. Tshiyole tshikole tshia nzala atshi netshibutule ditunga. 31Bua bukole bua tshiyole atshi, mu Ejipitu bantu kabakumanya kabidi ne: kuikala ne biakudia bivule nkuikala munyi. 32Paudi mulote ndota ayi mishindu ibidi ya momumue, umanye ne: Mvidi Mukulu mmumane kujadika bualu ebu, kabidi neabukumbaje lukasa. 33Mukalenga, mpindiewu mbimpe ukebe muntu udi ne lungenyi ne meji, umupe muanzu wa kutangila bena Ejipitu bonsu. 34Patshidi bantu ne biakudia bia bungi mu bidimu ebi muanda mutekete, usungule balombodi ba bantu bua basangishe tshia bitanu tshimue tshia biakudia bidi bena Ejipitu bonsu banowa. 35Basangishe biakudia ebi mu bidimu ebi muanda mutekete bidi kumpala. Bunguije ntete ya kuenza bukula mu mayeba mu bimenga, bayilamemu, wewe wikale ubatangila. 36Biakudia abi nebiambuluishe bantu badi mu Ejipitu mu bidimu muanda mutekete bia tshiyole. Nzala kayakubutula bantu to.
Yozefe udi ushala mulombodi wa mu bukalenga
37Mukalenga wa bena Ejipitu ne balombodi ba mu bukalenga buende, kuitaba bionsu bivua Yozefe mubambile. 38Mukalenga kuambila balombodi ne:
— Muntu ewu udi muwule ne Mueyelu wa Mvidi Mukulu. Katuena mua kupeta muntu mukuabu udi mupite Yozefe to.
39Pashishe mukalenga kuambila Yozefe ne:
— Bu mudi Mvidi Mukulu mukuleje bintu abi, kakuena muntu mukuabu udi mua kukupua ku lungenyi ne meji to. 40Wewe ne wikale mulombodi munene wa mu bukalenga buanyi. Bantu banyi bonsu nebitabe mikenji yebe. Meme nenkupite amu ku bumfumu buanyi. 41Ndi nkupesha mpindiewu bumfumu bua ditunga dijima dia Ejipitu.
42Ke mukalenga kukopola kakanu kende ka bukalenga, kukela Yozefe ku munu. Ku-muvuadikaye ne tshilamba tshinefuke tshia ndanda. Kumuelaye bilengejilu bia mpawungi mu nshingu. 43Kumubandishaye mu ditempu divuabu babande amu kudi tshindonda tshiende. Bantu bavua banyema badianjidila kumpala kuende, bela mbila, bamba ne: “Mushilayi njila, apite”. Ke muvua Yozefe mupete bumfumu bua ditunga dijima dia bena Ejipitu nanku.
44Mukalenga kuambila kabidi Yozefe ne:
— Meme ndi nshala mukalenga wa ditunga. Kadi muntu nansha umue kena mua kubulula mukana mu ditunga emu, kayi ne dianyisha diebe.
45Kuinyikaye Yozefe dina dia bena Ejipitu dia Safnate-Paneya. Kumuseleshaye ne mukaji, dina diende Asnate, muana wa mutuangaji Potifera wa mu tshimenga tshia One. Kutuadija mu tshikondu atshi, Yozefe uvua mua kuendakana mu ditunga dijima dia Ejipitu. 46Pa wabu bamufite kua mukalenga wa bena Ejipitu apu, Yozefe uvua ne bidimu makumi asatu.
Ke Yozefe kulayangana ne mukalenga wa bena Ejipitu, kutuadija kuendakana, utangila midimu mu ditunga dijima dia Ejipitu. 47Bidimu muanda mutekete bilondangane, ditunga dia Ejipitu divua ne biakudia bipite bungi. 48Yozefe kuambuisha biakudia bionsu bivua mu misoku ya ku mpenga, kubisangisha muaba umue, mu mayeba avua mu bimenga bia Ejipitu. 49Yozefe uvua musangishe ntete ya kuenza bukula mipite bungi, bu lusenga lua ku muelelu wa mayi, ludi muntu kayi mua kubala to.
50Tshiyole tshia nzala katshiyi tshianji kuenzeka, Yozefe kulela bana ba balume babidi ne mukajende Asnate, muana wa Potifera, mutuangaji wa mu tshimenga tshia One. 51Yozefe kuinyika muanende muanabute ne: Menashe, wamba ne: “Mvidi Mukulu mmumpe tshipua muoyi bua makenga anyi, ne bua dishiyangana dianyi ne bena kuetu.” 52Kuinyikaye muana muibidi ne: Efrayime, wamba ne: “Mvidi Mukulu mmumpe lulelu mu ditunga edi, dimvua musombe mu dikenga dinene.”
53Bidimu muanda mutekete bia biakudia bia bungi kupita. 54Bidimu bikuabu muanda mutekete bia tshiyole tshia nzala kutuadija bu muvua Yozefe mumane kuamba. Tshiyole kufika mu matunga makuabu onsu. Kadi biakudia bivua mu Ejipitu. 55Diba diabuedi tshiyole tshia nzala mu ditunga dia Ejipitu, bena Ejipitu kulomba biakudia kudi mukalenga wabu. Yeye kubatuma kudi Yozefe, ubandamuna bonsu ne: “Lombayi kudi Yozefe. Nuenze bidiye unuambila.” 56Tshiyole tshia nzala atshi kutampakana mu ditunga dijima dia Ejipitu. Nanku Yozefe kunzulula nzubu ya mayeba, bua bantu basumbe biakudia. Kadi tshiyole tshivua tshienda tshipite bukole mu ditunga dia Ejipitu. 57Bu muvua tshiyole atshi tshikole, tshibutula buloba bujima, bantu ba matunga onsu kufika kudi Yozefe mu Ejipitu bua kusumba biakudia.

Tshibangidilu 42
Yakobe udi utuma bana bende mu Ejipitu
1Yakobe umvua ne: biakudia bidi mu Ejipitu, kuambilaye bana bende ba balume ne:
— Nukadi basombe tshianana, kanuyi ne tshinudi nuenza. 2Ndi mumvue bamba ne: mu Ejipitu mudi ntete ya kuenza bukula. Ndayi nutusumbile ntete ayi bua tumone mua kushala ne muoyi. Katuena basue kufua to.
3Bakulu ba Yozefe dikumi, kuya mu Ejipitu bua kusumba biakudia. — 4Kadi Yakobe kavua musue bua baye mu Ejipitu ne Binyamine, muakunyi wa Yozefe wa mamuende to. Uvua utshina ne: Binyamine kapetshi diakabi mu njila. — 5Bana ba Yakobe kufika mu Ejipitu pamue ne bantu bakuabu, bua kusumba ntete ya kuenza bukula, bualu tshiyole tshia nzala tshivua mu ditunga dijima dia Kenaane.
Yozefe udi uteta bana babu
6Bafika mu Ejipitu, kudielabu mpala panshi kumpala kua Yozefe, bualu yeye ke uvua utangila ditunga adi dijima, usumbisha bantu benyi bonsu biakudia. 7Yozefe umona bana babu, kubamanya. Kadi kavua mudimanyishe kudibu nansha. Kubakanyinaye, ubebeja ne:
— Nudi nufuma penyi?
Kuandamunabu ne:
— Tudi bumukile mu Kenaane. Tudi basue kusumba biakudia munemu.
8Yozefe uvua mumanye bana babu. Kadi bobu kabatshiwa bamumanye nansha. 9Yozefe kuvuluka bilota bivuaye mulotele bana babu. Kubambilaye ne:
— Nuenu nudi batentekedi. Nudi bafike munemu bua kumanya miaba ya kubuelela ne mvita mu ditunga edi.
10Ke bobu kumuandamuna ne:
— Kabiena nanku to, Mukalenga. Tuetu tudi bafike munemu anu bua kusumba biakudia. 11Tuetu katuena batentekedi to. Tudi bantu ba nsongu. Tudi bonsu bana ba tatu umue.
12Yozefe kubambila kabidi ne:
— Nudi nushima! Nudi batentekedi. Nudi nukeba miaba ya kubuelela ne mvita mu ditunga edi.
13Bobu bavua bamuambila amu kumuambila ne:
— Kabiena nanku nansha kakese. Tuetu tudi tufuma mu ditunga dia Kenaane. Tuvua bana dikumi ne babidi ba tatu umue. Muakunyetu wa mukala mmushale kudi tatu. Kadi muakunyetu mukuabu ukadi mumane kufua.
14Yozefe kubambila ne:
— Ndi ngamba bulelela ne: nudi batentekedi. 15Kadi ndi musue kunuteta. Ndi nditshipa ne: bu mudi mukalenga wa bena Ejipitu ne muoyi, kanuena mua kumuka mu ditunga edi, muanenu muana wa mukala awu kayi mufike to. 16Nanku tumayi muntu umue wa kunudi, aye kumukeba. Kadi nuenu badi bashale, nubuele mu nzubu wa lukanu. Ke mundi mua kujadika ne: binudi bambe mbia bushuwa. Padibi kabiyi nanku, ndi njadika ne mutshipu ne: bu mudi mukalenga wa bena Ejipitu ne muoyi, nudi batentekedi.
17Yozefe kubelesha bonsu mu lukanu matuku asatu. 18Dituku disatu, Yozefe kubambila ne:
— Meme ndi nnemeka Mvidi Mukulu. Nanku bua nuenu kuikala ne muoyi, nuitabe tshindi nnuambila. 19Panuikala bantu ba nsongu, nuanyishe bua muntu umue wa kunudi ashale mu lukanu emu. Kadi bakuabu bonsu baye ne ntete ya kuenza bukula ku Kenaane, bua kuyipesha bena meku enu badi bafua nzala. 20Pashishe nuenu bafike ne muakunyenu udi mushale awu, nenjadike ne: nudi nuamba bulelela. Nanku kanuakufua to.
Bana babu kuanyisha muvuaye wamba amu. 21Kuambilanganabu ne:
— Ee, mbatunyoke mpindiewu, bualu tuvua bakengeshe muakunyetu Yozefe. Yeye kututendakena ulomba luse, tuetu kubenga kumufuila luse. Ke mutudi lelu mu dikenga amu dia momumue.
22Rubene kubavuluija ne:
— Mvua munuambile ne: kanuenzedi muana ewu bibi to. Nuenu kubenga kunteleja.
Mpindiewu bakadi batusombuela, bua lufu luende.
23Kabavua bamanye ne: Yozefe udi umvua bitudi tuamba to, bualu Yozefe uvua ne muntu uvua wandamuna mu muakulu wabu bivuaye uyukila nabu.
24Yozefe kubashiya mutantshi bua kuya kudila.
Bana ba Yakobe badi bapingana mu Kenaane
Yozefe upingana, kubambilaye ne: “Ndi ndama Shimeyone.” Kumusuikishaye nkanu, bobu batangile. 25Yozefe kubuwujila bibombi biabu tente ne ntete ya kuenza bukula. Kupingajilaye kabidi muntu yonsu makuta ende mu tshibombi tshiende. Kutumaye kabidi diyi bua babape bia kudiabu mu njila. Kuenzekabi nanku. 26Bana babu ne Yozefe kuambuisha tumelu tuabu bibombi bia ntete ya kuenza bukula abi, kupingana ku Kenaane.
27Bimane mu njila diba dia kulala, umue wa kudibu usulula tshibombi tshiende bua kupesha mpunde wende biakudia, kumona makuta ende mateka ku mibangubangu ya tshibombi. 28Kubikilaye bana babu, wamba ne:
— Tangilayi: mbampingajile makuta anyi. Ngowu aa mu tshibombi tshianyi.
Bana babu kupampakana, kumvua bowa. Kukonkanganabu ne: “Tshidi Mvidi Mukulu mutuenzele nunku ntshinyi?”
29Bafika ku Kenaane kuvua tatuabu Yakobe, kumulondelabu muvua luendu luabu lujima. Bavua bamba ne:
30— Mulombodi wa ditunga dia Ejipitu uvua ututandisha bikole, utuamba ne: nudi batentekedi. 31Tuetu kumuandamuna ne: “Tuetu katuena batentekedi. Tudi bantu ba nsongu. 32Tudi basombe mu ditunga dia Kenaane. Tuvua bana dikumi ne babidi ba tatu umue. Muakunyetu wa mukala mmushale kudi tatu. Kadi mukuabu ukadi mumane kufua!” 33Mulombodi awu uvua musue kujadika mutudi bantu badi bamba malu malelela. Kutuambilaye ne: “Bua meme kujadika ne: nudi nuamba malu malelela, ndi nkuata muanenu umue lukole. Bakuabu bonsu baye ne ntete ya kuenza bukula ku Kenaane bua kupesha bena meku enu, bualu badi bafua nzala. 34Kadi nupingane ne muakunyenu wa mukala udi mushale, bua meme kujadika ne: kanuena batentekedi, kadi bantu ba nsongu. Pashishe, nendekele muanenu Shimeyone undi mukuate lukole. Nanku nenumone mua kuendakana mu ditunga emu bua kusumba bintu bienu.”
35Kutuadijabu kusukumuna biakudia bivua mu bibombi. Muntu yonsu kusangana mu tshibombi tshiende makuta ende. Bowa kubenza pavuabu bamona makuta awu. Bowa kukuata ne tatuabu Yakobe. 36Tatuabu Yakobe kubambila ne:
— Nuambutuidi bana banyi babidi: Yozefe kufua, Shimeyone kenaku! Mpindiewu nudi basue kuya kabidi ne Binyamine. Anu meme nkayanyi makenga bungi nunku!
37Rubene kuambila tatuende ne:
— Mpesha Binyamine. Pangikala tshiyi mupingane nende, neushipe bana banyi ba balume babidi.
38Yakobe kubenga, wamba ne:
— Kanuena nuya ne Binyamine wanyi to. Muanabu ukadi mufue. Yeye ke undi mushale nende. Bu yeye mupete dikasa dibi, panudi nuya nende apu, nenunshipeshe meme mukulumpe bua kanyinganyinga ka lufu luende.

Tshibangidilu 43
Yakobe udi witaba bua baye ne Binyamine mu Ejipitu
1Tshiyole tshia nzala kupita bukole mu Kenaane. 2Ntete ya kuenza bukula, ivua bana ba Yakobe basumbe mu ditunga dia Ejipitu, kujika yonsu. Ke Yakobe kuambila bana bende ne:
— Pinganayi kabidi mu ditunga dia Ejipitu bua kutusumbila biakudia bikuabu.
3Yuda kuandamuna tatuende ne:
— Mulombodi wa ditunga dia Ejipitu uvua mutudimuja, wamba ne: panuikala kanuyi bafike ne muakunyenu wa mukala awu, kanufiki kabidi kundi to. 4Nanku bua tuetu kuya kusumba biakudia, anu tuetu baye ne Binyamine. 5Kadi wewe mubenge, katuena tuya mu Ejipitu to. Bualu mulombodi uvua mutuambile ne: “Panuikala kanuyi ne muakunyenu wa mukala awu, kanufiki kabidi kundi to.”
6Yakobe kubakonka ne:
— Munuvua bamuambile ne: tudi ne muakunyetu wa mukala mbishi? Nudi bangenzele bibi be.
7Bana kumuandamuna ne:
— Mulombodi awu uvua mutuele amu kutuela nkonku ya bungi, utuebeja ne: “Tatuenu utshidi ne muoyi anyi? Nudi ne muanenu mukuabu wa balume anyi?” Tuvua amu bamuandamune ku nkonku yende yonsu. Katuvua batshinke ne: neatuambile ne: nufike ne muanenu.
8Yuda kuambila kabidi tatuende ne:
— Tatu, anyisha tuye ne Binyamine. Patudi tuya, ke patudi mua kupanda, nansha wewe, nansha tuetu, nansha kabidi bana betu. Katuena basue kufua to. 9Ndi njadika ne: meme nkayanyi nemmulame. Umunkonke amu meme. Pandi tshiyi nkupingajilaye, nengikale muena tshibawu kashidi kumpala kuebe. 10Bu tuetu katuyi banengakane bikole, tuvua mua kuikala bamane kuya bapingane ne biakudia misangu ibidi.
11Yakobe kuambila bana bende ne:
— Padibi nanku, angatayi bintu bia mushinga mukole bia mu ditunga dietu: kamonya, buitshi, ndundu, manananshi, ne bimuma bia amande. Nubiele mu bibombi bienu bua kutuadila muena Ejipitu awu. 12Pashishe, nuangate makuta a kusumba biakudia ne makuta avuabu banupingajile mu bibombi bienu awu, bualu badi mua kuikala batupakane. 13Nuangate kabidi ne muakunyenu Binyamine, nuye nende kudi muntu awu. 14Mvidi Mukulu wa bukole buonsu akaje muoyi wa muntu awu, bua anufuile luse, nupingane ne Binyamine, kabidi ne Shimeyone bonsu babidi kuneku. Kadi meme nkadi mumane kufuisha muananyi. Nenshale bu muntu uvua kayi mulele anyi?
Yozefe udi umona kabidi bana babu
15Bana ba Yakobe kuangata bintu abi, ne makuta a kusumba biakudia, kabidi ne avuabu babapingajile awu. Kuangatabu kabidi ne muakunyabu Binyamine. Kuyabu ne bintu bionsu abi kudi Yozefe mu Ejipitu. 16Yozefe umona bana babu bafike ne Binyamine, kuambilaye muena mudimu wende ne:
— Uye ne benyi banyi kuanyi. Ushipe nyama, ulambe biakudia. Munda munya netudie nabu.
17Muena mudimu kuya ne benyi abu ku nzubu, bu muvua Yozefe muambe. 18Benyi abu kubuela mu nzubu wa Yozefe anu ne bowa, bela meji ne: “Tudi bafike muaba ewu bua makuta avuabu bele mu bibombi bietu pa diba dituafiki musangu wa kumpala. Mbatubueje munu bua kutukuata ne kutukengesha. Nebatunyenge mpunde yetu, batukuate mu bupika.” 19Nanku kusemenabu kudi muena mudimu wa Yozefe uvua mu mushiku wa mbelu, bamuambila ne:
20— Mukalenga, utufuile luse, tuetu aba tuvua bafike munemu musangu wa kumpala bua kusumba biakudia. 21Pashishe patudi tupingana kuetu, mu njila, butuku buila, tuetu kulala. Patudi tunzulula bibombi bietu, muntu yonsu wa kutudi udi usangana amu makuta ende, avuaye mutule bua kusumba biakudia, ku mibangubangu ya tshibombi tshiende. Kadi makuta awu tudi nawu muaba ewu mpindiewu. 22Tudi kabidi ne makuta makuabu a kusumba biakudia. Kadi katuena bamanye uvua mutupingajile makuta mu bibombi to!
23Muena mudimu awu kubakolesha ku muoyi, wamba ne:
— Kanupampakanyi to! Nuikale ne ditalala! Nuvua bampeshe makuta enu, ndi nawu! Kadi Mvidi Mukulu wenu, Mvidi Mukulu wa bankambua benu, ke udi mulongolole makuta mu bibombi bienu.
Muena mudimu kupatula kabidi Shimeyone mu lukanu. 24Kubuejaye bana babu bonsu ne Yozefe mu nzubu muende. Kubapeshaye mayi a kuowa ku makasa. Kufilaye kabidi ne bisosa bia kudisha mpunde yabu. 25Bana ba Yakobe bamona nanku, kudianjilabu kulongolola bintu bivuabu batuadile Yozefe. Bualu bavua bumvue ne: neafike mu munya bua kudia netu. 26Yozefe ufika ku nzubu kuende, kudielabu panshi kumpala kuende, kumulambula bintu biabu. 27Yozefe kubakonka ne:
— Nudi ne bukole bua mubidi anyi? Tatuenu unuvua bangambile ne: utshidi ne muoyi, udi bimpe anyi? Utshidipu anyi?
28Kumuandamunabu ne:
— Tatu, muntu webe, udi anu bimpe. Udi ne muoyi. Kudielabu panshi tshiakabidi. 29Yozefe ubanduluka, kumona Binyamine, muakunyende wa mamuende, uvuaye mushile dibele. Kuebejaye ne:
— Ewu ke Binyamine, muakunyenu wa mukala, unuvua bangambile anyi?
Kuambilaye Binyamine ne:
— Muananyi, Mvidi Mukulu akuele lupemba!
30Yozefe kubuela lukasa mu nzubu wa kulala udila. Bualu uvua ne tshintekateka bua muakunyende uvuaye mumone. 31Yozefe ujikija kudila, kuowaye mayi ku mesu, kupatuka mu nzubu, kudikankamika, kulomba biakudia. 32Kadi Yozefe uvua udiila ku ende mesa pa nkayende, bana babu ku makuabu mesa. Bena Ejipitu bavua Yozefe mubikile, kudia kabidi pa nkayabu. Bualu malongesha abu a pa malu a Mvidi Mukulu avua makandike bena Ejipitu bua kudiila pamue ne bena Ebrewu. 33Bana ba Yakobe bavua basombe batangilangane ne Yozefe. Kadi bavua bakema bikole bua mushindu uvuabu babasombeshe balondangane ku bidimu, biangatshile ku muanabute too ne ku muanamukala. Bavua batangilangana, bakatshila. 34Yozefe kufikisha kabidi ku mesa kuvua bana babu biakudia bivua ku ende. Kadi bivuaye mufikishe kudi Binyamine bivua bipite bia bana babu misangu itanu. Bonsu kunua maluvu, kukuatshika.

Tshibangidilu 44
Yozefe udi uteta bana babu
1Yozefe kuambila mulombodi wa bena mudimu bende ne:
— Uwujila bantu aba biakudia bibombi tente, bujitu budi muntu yonsu mua kuambula. Upingaje kabidi ku mibangubangu ya tshibombi makuta avua muntu yonsu mutule. 2Mu tshibombi tshia muanamukala, kuena upingajamu amu makuta avuaye mutule to. Udi welamu kabidi dikopu dianyi dia tshiamu tshitoke tshia mushinga mukole.
Mulombodi awu kuenza muvua Yozefe muambe. 3Butshia dinda, bana ba Yakobe kuangata mpunde yabu, kupingana kuabu. 4Amu bumuka mu tshimenga, kabayi banji kuenda mutantshi mule, Yozefe kuambila mulombodi wa bena mudimu bende ne:
— Londakaja bantu abu lukasa, ubapete, ubakonke ne: “Tuetu banuenzele bimpe, nuenu nudi nutuenzela bibi bua tshinyi? 5Bua tshinyi nudi bibe dikopu dia mfumuanyi didiye unuina, ujanduila kabidi ne malu atshi wavua. Nudi benze bibi!”
6Mulombodi wa bena mudimu kupeta bana babu ne Yozefe, kubambila bionsu abi. 7Bobu kuandamuna ne:
— Mukalenga wetu, udi mua kutusonguela nunku munyi? Tuetu kashidi katuena mua kuenza bualu bua nanku to. 8Patumuku kuetu ku Kenaane, tuvua bafike ne makuta avua mu bibombi, atuvua basangane matenteka pa biakudia. Kadi tudi mua kuiba tshiamu tshitoke tshia mushinga mukole, nansha mpawungi bidi mu nzubu mua mukalenga webe bua tshinyi? 9Nanku yonsu wa kutudi, uvua-sangana muikale ne dikopu adi, asangane kufua anyie? Afue! Kabidi tuetu bonsu netushale bapika benu.
10Mulombodi wa bena mudimu wa Yozefe kuandamuna ne:
— Ndi mumvue munuambi amu, mbimpe. Kadi amu muntu wa kunudi utudi tusangana ne dikopu adi, neashale mupika wanyi. Bakuabu nebaye kudibu basue.
11Kutululabu bibombi biabu panshi lukasa. Muntu yonsu uvua usulula tshibombi tshiende. 12Mulombodi wa bena mudimu wa Yozefe kukalula mu bibombi bionsu, bituadije ku tshia muanabute too ne ku tshia muanamukala. Ke kusanganabu dikopu adi mu tshia Binyamine. 13Bana babu ne Binyamine kumvua bowa, kudipanda bilamba. Yonsu wa kudibu kupingaja bibombi panyima pa mpunde. Kupinganabu mu tshimenga.
Yuda udi wakuila Binyamine
14Yuda ne bana babu kufika ku mbelu kua Yozefe, kumusangana amu, muaba awu. Kudielabu panshi kumpala kuende. 15Yozefe kubakonka ne:
— Nuvua benze nanku bua tshinyi? Kanuena bamanye ne muntu bu mundi emu udi ne bumfumu bua kujandula malu onsu anyi?
16Yuda kuandamuna ne:
— Mukalenga wetu, tshitudi mua kuamba ntshinyi bua kukujadikila mutudi babinge. Mvidi Mukulu mmuleje patoke bubi buetu. Udi ne dikopu mu tshibombi tshiende ne tuetu bonsu tudi tushala bapika bebe.
17Yozefe kuandamuna ne:
— Tshiena mua kuenza nanku to. Ndi nkuata amu muntu uvua ne dikopu awu, neashale mupika. Kadi nuenu bonsu pinganayi ne ditalala kudi tatuenu.
18Yuda kusemena pabuipi ne Yozefe, kumuambila ne:
— Mukalenga, ndi musue kukuambila bualu. Kumfikidi munda to. Wewe udi mulongu umue ne mukalenga wa bena Ejipitu. 19Uvua mutukonke musangu wa kumpala ne: “Nudi ne tatuenu, nansha muanenu wa balume mukuabu anyi?” 20Tuetu kuandamuna ne: “Tatu udipu. Ukadi mukulumpe. Tudi kabidi ne muakunyetu wa mukala, uvua tatu mulele ku bukulakaja buende. Mukuluende, uvuaye mulonde, ukadi mufue. Muana awu mmushale amu nkayende wa ku bana ba mukaji uvua tatu mupite kunanga. Ke mudi tatu mumunange ne yeye mene bikole.” 21Uvua mutulombe bua tufike ne muanetu awu bua wewe kumumona. 22Nanku tuetu kukuambila ne: Muana awu kena mua kushiyangana ne tatuende to. Yeye mumuke, tatuende udi mua kufua ne kanyinganyinga. 23Wewe kutuandamuna ne: Panuikala kanuyi bafike ne muakunyenu awu, kanufiki kabidi kunu to. 24Ke tuetu kupingana kuetu, kulondela tatu, muntu webe, malu onsu auvua muambe. 25Pavua tatu utupingaja kuneku mbua kusumba biakudia, 26tuetu kubenga, tumuambila ne: “Mulombodi wa bena Ejipitu kena mua kutusumbisha biakudia, patudi katuyi baye ne muakunyetu ewu.” 27Tatu kutuandamuna ne: “Muena kuanyi Rakele, uvua mundelele bana ba balume amu babidi. 28Umue ukadi mujimine. Misangu mikuabu mbamudie kudi nyama, bualu katshia waya, tshiena mumumone to. 29Nuenu nudi basue kabidi kuya ne muana udi mushale ewu. Yeye mupete diakabi, ndi mua kufua ne kanyinganyinga, bualu nkadi muntu mukulumpe.”
30Pashishe Yuda kuambila kabidi Yozefe ne:
— Tshiena mua kupingana kudi tatu, tshiyi ne nsongalume ewu to. Muoyi wa tatu udi anu kudi muana ewu. 31Nanku udi mua kufua padiye kayi umona muanende. Kabidi netuikale bena tshibawu padi tatu ufua ku bukunda, muikale ne kanyinganyinga. 32Bualu bukuabu: meme ke udi tatu mueyekele tshilumbu tshia muanende ewu. Mvua mujadikile tatu ne: “Meme tshiyi mupingane ne muana ewu, nenshale muena tshilumbu kashidi kuudi.” 33Nanku ndi nkusengelela ne: unkuate meme lukole, nshale mupika webe. Ulekele muana, apingane ne bana babu kuetu. 34Meme tshiyi ne muana ewu, tshiena mua kupingana kudi tatu to. Tshiena mua kukengesha tatu bikole nanku to.

Tshibangidilu 45
Yozefe udi udimanyisha kudi bana babu
1Yozefe kupanga mua kukolesha muoyi kumpala kua bantu bende. Ke kupatuishaye bantu bonsu pa mbelu, kushala anu nkayende ne bana babu. Kudimanyishaye kudibu. 2Yozefe kudila bikole. Muadi wende kumvuika kudi bena Ejipitu bonsu. Bavua bumvue bualu ebu ne mu nzubu wa mukalenga wa bena Ejipitu. 3Yozefe kuambila bana babu ne:
— Meme ndi Yozefe wenu! Kadi bushuwa tatu wanyi utshidi ne muoyi anyi?
Bana babu kuzakala bikole. Kupangabu mua kuandamuna.
4Yozefe kubambila ne:
— Semenayi pabuipi nanyi.
Basemena, kudimanyishaye, wamba ne:
— Meme ndi muanenu Yozefe, unuvua bapane bua baye nanyi mu Ejipitu. 5Kadi kanutshinyi, kanupampakanyi bua panuvua bampane. Mvidi Mukulu ke uvua muntume kumpala kuenu, bua mmone mua kunupandisha. 6Mpindiewu tudi mu tshidimu tshibidi tshia tshiyole. Kumpala eku kutshidi bidimu bikuabu bitanu, bidi bantu kabayi mua kudima nansha kunowa. 7Mvidi Mukulu ke udi muntume kumpala kuenu mu ditunga edi bua meme kunulamina biakudia, bua kunupandisha nuenu ne ndelanganyi yenu yonsu mushindu ewu wa dikema. 8Nuenu kanuena bantume munemu to. Anu Mvidi Mukulu ke udi munteke bu diboku dia bukole dia mukalenga wa bena Ejipitu, bua meme kutangila bintu bionsu bia mu nzubu muende ne kushala mulombodi wa ditunga dijima dia Ejipitu. 9Nanku pinganayi lukasa bua kuangata tatu wanyi. Numuambile ne: “Yozefe webe udi wamba ne: Tatu afike kuneku lukasa, bualu Mvidi Mukulu mmunteke mulombodi wa ditunga dijima dia Ejipitu. 10Tatu neasombe pabuipi nanyi mu ditunga dia Ngoshene, pamue ne bana bende, bikulu bende, too ne bimuna biende: mikoku, mbuji, ngombe ne bionsu bidiye nabi. 11Kuneku meme nemmudishe bimpe, kayi mua kukenga tshintu, yeye ne bena diende bonsu, kabidi ne bimuna biende. Bualu bidimu bikuabu bia tshiyole bitshidi bishale bitanu.”
12Kubambila kabidi ne:
— Nuenu bonsu, kadi nangananga wewe Binyamine, nudi bamone ne: Udi wakula nenu ke meme! 13Nanku nuye kumanyisha tatu muanzu undi nawu mu Ejipitu. Numulondele bionsu binudi bamone munemu. Pashishe nupingane ne tatu kuneku lukasa.
14Yozefe ne Binyamine kupukilangana, kuasa miadi. 15Yozefe kupukila bana babu bonsu, udila amu kudila. Amu diba adi bobu kukimina kuyukila nende.
Mukalenga wa bena Ejipitu udi ubikidisha Yakobe mu Ejipitu
16Mukalenga wa bena Ejipitu kumvua lumu lua difika dia bana babu ne Yozefe. Kusankaye pamue ne balombodi ba mu bukalenga buende. 17Kuambilaye Yozefe ne:
— Ambila bana benu, bambuishe nyama yabu bujitu lubilu, bapingane mu ditunga dia Kenaane, 18bua bangate tatuabu ne diku diende dijima, bafike nende apa. Nembasunguile muaba muimpe udi ne biakudia bia bungi, mu ditunga dia Ejipitu. 19Wewe wambile bana benu, bua bangate matempu a munu mu Ejipitu, baye nawu bua kuambuilamu bakaji babu ne bana, kabidi ne tatuabu. 20Kabena mua kunyingalala bua bintu biabu bidibu bashiya mu Kenaane to. Bualu bintu bionsu bimpe bidi mu ditunga dia Ejipitu nebikale bienu.
21Bana ba Yakobe kuenza bionsu abi. Yozefe kubapesha matempu, bu muvua mukalenga wa bena Ejipitu muambe, ne bintu bia kudia mu njila. 22Kupeshaye muanabu yonsu tshilamba tshimpe. Kadi kupeshaye Binyamine bilamba bitanu, ne nkanu ya tshiamu tshitoke tshia mushinga mukole nkama isatu. 23Pashishe kutuminaye tatuende nyama ya mpunde milume dikumi, miambule bintu bimpe bia mu Ejipitu. Kumutuminaye kabidi nyama ya mpunde mikaji dikumi, miambule ntete ya kuenza bukula, mampa, ne biakudia bikuabu bia tatuende kudia mu njila. 24Yozefe kubela bana babu ne: “Kanutandianga-nyi mu njila to.” Kulayanganabu nende, kuya.
25Bana babu ne Yozefe kumuka mu Ejipitu, kupingana mu ditunga dia Kenaane, muaba uvua tatuabu Yakobe. 26Kuambilabu tatuabu ne:
— Muanebe Yozefe utshidi ne muoyi! Yeye ke udi ulombola ditunga dijima dia Ejipitu.
Yakobe uvua mupuwe kayi wenza bualu! Kavua muitabe bivuabu bamuambile to. 27Bana bende kumulondela kabidi bionsu bivua Yozefe mubambile. Yakobe umona matempu avua muanende Yozefe mumutumine, kutukijaye muoyi wa munda. 28Kukemaye kabidi, wamba ne:
— Mbikumbane! Yozefe wanyi meme utshidi ne muoyi! Ndi musue kumonangana nende, pantshidi ne muoyi apa.

Tshibangidilu 46
Yakobe udi uya mu Ejipitu
1Yakobe kubanga luendu ne bena diende bonsu, kabidi ne bintu bionsu. Bafika ku Bersheba, kuambulaye Mvidi Mukulu wa tatuende Izake milambu. 2Butuku abu Mvidi Mukulu kumumuenekela, umuleja malu. Kumubikilaye ne:
— Yakobe, Yakobe!
Yeye kuitaba ne:
— Ke meme ewu.
3Mvidi Mukulu kumuambila ne:
— Meme ndi Mvidi Mukulu wa tatuebe Izake. Kutshinyi bua kuya ku Ejipitu to. Nemvudije ndelanganyi yebe mu ditunga dia Ejipitu. 4Meme nenye nebe mu Ejipitu. Nempatule ndelanganyi yebe mu ditunga adi. Paudi ufua, Yozefe neakujike.
5Yakobe kumuka ku Bersheba. Bana bende kumuteka pamue ne bakaji babu ne bana mu matempu avuabu babatumine kudi mukalenga wa bena Ejipitu bua luendu luabu. 6Yakobe kuya mu Ejipitu ne ndelanganyi yende yonsu. Uvua kabidi ne bintu bionsu bivuabu bapete mu ditunga dia Kenaane. 7Ke muvua Yakobe muye mu Ejipitu ne bintu biende bionsu, kabidi ne bana bende, ne bikulu bende balume ne bakaji.
Ndelanganyi ya Yakobe
8Bana ba Yakobe, bavuaye mufike nabu mu Ejipitu, ne bikulu bende, bavua nunku: Rubene, muanende muanabute, 9uvua mulele bana ba balume banayi: Anoke, Palu, Esrone ne Karmi. 10Shimeyone uvua mulele bana ba balume basambombu: Yemuyele, Yamine, Ohade, Yakine, Sohare ne Shawule, muana wa balume uvuaye mulele ne mukaji muena Kenaane. 11Levi uvua mulele bana ba balume basatu: Ngershone, Kehate ne Merari. 12Yuda uvua mulele bana ba balume basatu: Shela, Perese ne Zera. Kadi bana bakuabu ba balume ba Yuda, Ere ne Onane, bakavua bafuile mu Kenaane. Perese uvua mulele bana ba balume babidi: Esrone ne Amule. 13Isakare uvua mulele bana ba balume banayi: Tola, Puwa, Yashube ne Shimrone. 14Zebulone uvua mulele bana ba balume basatu: Serede, Elone ne Yaleyele.
15Aba ke bana bonsu ba balume bavua Leya mulele ne Yakobe mu Mezopotamiya. Uvua mulele kabidi muana wa bakaji, Diina. Bana bonsu ba Yakobe ne Leya, pamue ne bana bavuabu balele ne bikulu babu, bavua makumi asatu ne basatu.
16Ngade uvua mulele bana ba balume muanda mutekete: Sifiyone, Agi, Shuni, Esbone, Eri, Arodi ne Areli. 17Ashere uvua mulele bana ba balume banayi ne wa bakaji umue: Imna, Isheva, Isheyi, Beriya ne muanabu wa bakaji Sera. Beriya uvua mulele bana ba balume babidi: Ebere ne Malkiyele.
18Bana aba bonsu dikumi ne basambombu ke ndelanganyi ivua Yakobe mulele ne Zilpa, mukaji mupika uvua Labane mupeshe muanende wa bakaji Leya.
19Rakele, mukaji wa Yakobe, uvua mulele bana ba balume babidi: Yozefe ne Binyamine. 20Pavua Yozefe mu Ejipitu, mukajende Asnate, muana wa Potifera, mutuangaji wa mu tshimenga tshia One, uvua mulele bana ba balume babidi: Menashe ne Efrayime. 21Binyamine uvua mulele bana ba balume dikumi: Bela, Bekere, Ashebele, Ngera, Namane, Ehi, Roshe, Upime, Mupime ne Arde. 22Bana aba bonsu dikumi ne banayi ke ndelanganyi ya Yakobe, ivuaye mulele ne Rakele.
23Dane uvua mulele muana wa balume anu umue, diende Ushime. 24Naftali uvua mulele bana ba balume banayi: Yasiyele, Nguni, Yesere ne Shileme.
25Bana aba bonsu muanda mutekete ke ndelanganyi ivua Yakobe mulele ne Bila, mukaji mupika uvua Labane mupeshe muanende wa bakaji Rakele.
26Ndelanganyi yonsu ya Yakobe, iwaye mufike nayi mu Ejipitu, ivua bantu makumi asambombu ne basambombu, katuyi tubale bakaji ba bana ba Yakobe. 27Yozefe uvua mulele bana ba balume babidi mu Ejipitu. Nanku ndelanganyi ya Yakobe ivua misombe mu ditunga dia Ejipitu kukumbana bantu makumi muanda mutekete.
Yakobe mu Ejipitu
28Yakobe kutuma Yuda kumpala bua ambile Yozefe ne: tumonangane nebe mu Ngoshene. Pafiki Yakobe ne bena diende mu Ngoshene, 29Yozefe kuangata ditempu diende, kuya mu Ngoshene bua kumonangana ne tatuende. Bamonangana, Yozefe kupukila tatuende, kudila musangu mule, mumuele mu tshitupa. 30Yakobe kuambila Yozefe ne:
— Mpindiewu ngakumonu. Ngajadiki ne: utshidi ne muoyi. Nanku diba dianyi dia lufu diakumbanyi.
31Yozefe kuambila bana babu ne bantu bonsu bavua nabu tatuende ne:
— Ndi nya kumanyisha mukalenga wa bena Ejipitu ne: tatu ne bena diku dietu bonsu bavua bashale mu Kenaane mbafike munemu. 32Nemmumanyishe kabidi ne: mudimu wenu ngwa kumuna bimuna. Nudi bafike ne bimuna bienu ne bintu bienu bionsu. 33Panubikila mukalenga wa bena Ejipitu bua kunukonka mudimu unudi bamanye, 34numuambile ne: tuetu katshia bandela, mudimu wetu udi anu wa kumuna bimuna bu muvua bankambua betu benza. Nanku mukalenga wa bena Ejipitu neitabe bua nusombe mu Ngoshene. Yozefe uvua muambe nanku, bualu bena Ejipitu badi bapepeja bamunyi ba bimuna.

Tshibangidilu 47
1Pashishe Yozefe kuya kuambila mukalenga wa bena Ejipitu ne:
— Tatu ne bana betu mbafike ne bimuna biabu, kabidi ne bintu biabu bionsu. Mbafumine ku ditunga dia Kenaane. Mpindiewu mbasombe mu ditunga dia Ngoshene.
2Yozefe kuya ne bana babu batanu kudi mukalenga wa bena Ejipitu. 3Mukalenga kubakonka ne:
— Nudi bamanye mudimu kayi?
Bobu kuandamuna ne:
— Mukalenga, tuetu tudi bamunyi ba bimuna bu muvua bankambua betu. 4Tudi bafike bua kusomba munemu, bualu ku Kenaane kudi tshiyole tshikole, tshiumisha too ne bisosa bia kudisha bimuna bietu. Nanku, anyisha bua tusombele mu Ngoshene.
5Mukalenga wa bena Ejipitu kuambila Yozefe ne:
— Tatuebe ne bana benu mbamane kufika. 6Ditunga dia Ejipitu dijima edi ndiebe. Sungula muaba muimpe wa mu ditunga bua basemu. Badi mua kusomba nansha mu Ngoshene. Kadi paudi mumanye ne: munkatshi muabu mudi bantu ba meji, ubateke bikale balama bimuna bianyi.
7Yozefe kuya kuleja kabidi tatuende Yakobe kudi mukalenga wa bena Ejipitu. Yakobe kuela mukalenga wa bena Ejipitu muoyi ne kanemu. 8Mukalenga kukonka Yakobe ne:
— Udi ne bidimu bungi munyi?
9Yakobe kuandamuna ne:
— Ndi muendakane eku ne eku bu muenyi, ne ntatu ne makenga, bidimu lukama ne makumi asatu. Kadi bidimu ebi mbikese, bualu kabiena bungi bua bidimu bia bankambua banyi bavua pabu bendakanyi to.
10Yakobe mumane kulayangana ne mukalenga wa bena Ejipitu, kumukaye mu nzubu wa bukalenga.
11Yakobe ne bana bende kusomba mu ditunga dia Ejipitu, muaba muimpe uvua Yozefe mubasunguile bua wikale wabu. Bavua basombe pabuipi ne tshimenga tshia Ramsese, bu muvua mukalenga wa bena Ejipitu muambe. 12Yozefe uvua wambuluisha tatuende, bana babu ne bonsu ba mu diku diabu ne biakudia bilondeshile bungi bua bantu.
Yozefe udi ulombola ditunga bimpe
13Mu ditunga dia Ejipitu ne dia Kenaane muvua tshiyole tshikole. Biakudia kabiyi bimueneka, bantu bonsu bavua bakeba kufua nzala. 14Yozefe kusumbisha bena Ejipitu ne bena Kenaane biakudia, wela makuta onsu mu mushete wa mukalenga wa bena Ejipitu. 15Bena Ejipitu ne bena Kenaane bamane kujikija makuta onsu ku biakudia, bena Ejipitu kuya kudidila Yozefe, bamba ne:
— Enza muebe muonsu mua kuenza bua utupeshe biakudia. Katuena ne makuta kabidi to. Nanku tudi mua kufua ne nzala, wewe mumone. Mbimpe anyi?
16Yozefe kubandamuna ne:
— Bu munudi kanuyi ne makuta, tushintakajayi bimuna bienu ne biakudia.
17Bena Ejipitu kutuadila Yozefe bimuna biabu: tubalu, mikoku, mbuji, ngombe ne mpunde. Yozefe kushintakaja bimuna abi ne biakudia. Kubapeshaye biakudia bikumbane bua kudia tshidimu tshijima. 18Tshidimu atshi tshijike, bena Ejipitu kupingana kabidi kudi Yozefe, bamuambila ne:
— Mfumu, kufua bundu nkufua nzala. Makuta atuvua nawu ne bimuna bietu, ukadi mumane kubiangata. Tudi bashale amu ne madimi etu, kabidi ne mibidi yetu. 19Katuena mua kufua ne nzala, wewe muikaleku to. Tuetu bafue, mu ditunga kamuakushala kabidi babidime to. Nanku, utusumbe, usumbe kabidi ne madimi etu. Utupe biakudia, tushale bapika ba mukalenga wa bena Ejipitu. Utupe ne maminu a kukuna, bua katufu ne nzala, kadi madimi etu mavue kushala tshipela.
20Bua bukole bua tshiyole tshia nzala, bena Ejipitu kusumbisha madimi abu onsu kudi Yozefe. Ditunga dijima kushala dia mukalenga wa bena Ejipitu. 21Yozefe kubueja bantu mu bupika mu ditunga dijima. 22Kadi Yozefe kavua musumbe madimi a batuangaji to. Bualu bavua babadisha kudi mukalenga wa bena Ejipitu. Kabidi meyi ne mikandu bia mukalenga wa bena Ejipitu bivua bikandika bua kabasumbishi madimi abu.
23Yozefe kuambila bena ditunga ne:
— Mpindiewu nuenu bonsu nudi bajadike mundi mumane kunusumba, musumbe kabidi ne madimi enu. Nudi bashale bapika ba mukalenga wa bena Ejipitu. Nanku, angatayi maminu, nuye kukuna mu madimi. 24Kadi, diba dia kunowa, nufile tshia bitanu tshimue tshia bintu abi kudi mukalenga wa bena Ejipitu. Biakudia bidi bishale mbienu. Nubilame bua maminu. Bikuabu nudie ne bena meku enu bonsu.
25Bena Ejipitu kuandamuna Yozefe ne:
— Wewe udi mumane kutupandisha. Tukadi bapika ba mukalenga wa bena Ejipitu, bualu udi mumane kutufuila luse.
26Yozefe kuela mukenji ne: tshia bitanu tshimue tshia biakudia, ntshia mukalenga wa bena Ejipitu. Mukenji ewu utshidiku too ne lelu. Anu madimi a batuangaji kaavua mu dina dia mukalenga wa bena Ejipitu to.
Yakobe udi ulaya Yozefe
27Bena Izrayele kusomba mu Ejipitu, kuasa mu ditunga dia Ngoshene. Kuvulanganabu bikole, kusumba mpangu. 28Yakobe ukumbaja bidimu dikumi ne muanda mutekete mu Ejipitu, bidimu biende bionsu kuenza lukama makumi anayi ne muanda mutekete.
29Yakobe umvua ne: diba dia lufu diakumbanyi, kubikilaye muanende Yozefe, umuambila ne:
— Pawikala munnange, kunjiki mu Ejipitu nansha. Kuata muinshi mua tshibelu tshianyi, uditshipe bua kundeja muudi munnange ne mundamate. 30Meme mumane kulonda bankambua banyi, angata tshitalu tshianyi, uye kutshijika anu muaba udibu bajike bankambua banyi.
Yozefe kuitaba ne:
— Eyowa! Nengenze bionsu biudi wamba ebi.
31Yakobe kumuambila ne:
— Uditshipe bua meme kujadika ne: newenze.
Yozefe kuditshipa. Nanku, Yakobe kuela Yozefe tuasakidila, kuinama panshi ku mutu kua bulalu.

Tshibangidilu 48
Yakobe udi wela bikulu bende lupemba
1Malu onsu aa mamane kujika, kumanyishabu Yozefe bua disama dia tatuende. Yozefe kuangata bana bende ba balume babidi: Efrayime ne Menashe, kuya nabu. 2Yakobe upeta lumu lua difika diabu, kudikankamikaye, kusomba pa bulalu. 3Kuambilaye Yozefe ne:
— Mvidi Mukulu wa bukole buonsu uvua mummuenekele ku Kenaane mu musoku wa Luze, mungele lupemba. 4Uvua mundaye ne: “Neulele bana ba bungi. Ndelanganyi yebe neivulangane, yenza bisamba bivule. Ditunga edi nedishale dienu kashidi.”
5Yakobe kuamba kabidi ne:
— Mpindiewu, ndi ngangata Efrayime ne Menashe, bana bebe baudi mulele, meme tshiyi muanji kufika mu Ejipitu, bua bikale bana banyi meme, amu bu Rubene ne Shimeyone. 6Kadi, bana bakuabu baudi mulele, balondangane ne babidi aba, nebikale bebe wewe. Nebapete bintu bia bumpianyi anu mu buloba bua Efrayime ne Menashe. 7Bualu pamvua ngumukila ku Mezopotamiya, mamuebe Rakele kufuila mu njila, muaba umvua mu ditunga dia Kenaane, tshiyi muanji kufika mu musoku wa Efrata. Meme kumujika muine amu ku mpenga kua njila (Efrata ke musoku udibu babikila mpindiewu ne: Betleyeme).
8Diakamue Yakobe kumona bana ba balume babidi bavua nabu Yozefe, kumukonka ne:
— Bana aba mbanganyi?
9Yozefe kumuambila ne:
— Bana aba mbanyi, badi Mvidi Mukulu mumpeshe munu mu Ejipitu.
Yakobe kuambila Yozefe ne:
— Basemeja apa, mbele lupemba.
10Yakobe katshivua umona bimpe to, bualu ukavua muntu mukole. Yozefe kumusemejila bana pabuipi. Yakobe kubupukila, 11wambila Yozefe ne:
— Tshiena mumanye ne: nenkumone kabidi to. Kadi Mvidi Mukulu mmungambuluishe. Ngakumonyi wewe, kumona kabidi ne bana bebe.
12Yozefe kumbusha bana pambidi pa tatuende, kuinyikaye mutu panshi. 13Yozefe kuimanyika bana: Efrayime ku tshianza tshia bakaji tshia Yakobe, Menashe ku tshia balume. Kubasemejaye tshiakabidi kudi Yakobe, kakuabu. 14Kadi, Yakobe kupindakaja bianza, kuteka tshianza tshia balume pa mutu pa Efrayime, muana wa mukala, tshia bakaji pa mutu pa Menashe muanabute.
15Ke kuelaye Yozefe lupemba, wamba ne:
Ndi ntendelela Mvidi Mukulu, uvua bankambua banyi, Abrahame ne Izake, bitabe,
Ndi ntendelela Mvidi Mukulu, udi mundame too ne ku mpindiewu.
16Mutumibue wa Mvidi Mukulu, uvua mungepule ku malu mabi onsu,
neele bana banyi aba lupemba.
Dina dianyi ne dia bankambua banyi,
Abrahame ne Izake, disanguke ku bukole bua bana ba balume aba!
Bana aba bikale ne ndelanganyi ya bungi,
buwuje ditunga edi!
17Yozefe umona tatuende muteke tshianza tshia balume pa mutu pa Efrayime, kavua ne disanka to. Kumushaye tshianza tshia tatuende pa mutu pa Efrayime, bua kutshiteka pa mutu pa Menashe muanabute. 18Yozefe kuambila tatuende ne:
— Tatu, lekela kuenza nanku. Teka tshianza tshia balume amu pa mutu pa Menashe muanabute.
19Tatuende kubenga, wamba ne:
— Muananyi, ndi mumanye tshindi ngenza. Ndelanganyi ya Menashe neyikale tshisamba tshinene. Kadi ndelanganyi ya muakunyende Efrayime neyipite bungi, yenza bisamba bivule.
20Dituku adi Yakobe kuela bana abu lupemba, wamba ne:
— Bua kujingila bantu diakalenga, bena Izrayele nebatele mena enu, bamba ne: “Mvidi Mukulu anusankishe bu muvuaye musankishe Efrayime ne Menashe!”
Ke muvua Yakobe muteke Efrayime kumpala kua Menashe nanku. 21Pashishe Yakobe kulaya Yozefe, umuambila ne:
— Nkadi mikolu ku tshiina. Kadi Mvidi Mukulu neanulame, anupingaje mu ditunga dia bankambua benu. 22Kadi tshitupa tshia buloba bua Shekeme, bumvua munyenge bena Amore ku muela wanyi wa mvita ne ku buta buanyi bua miketa, tshiena mbupesha bana benu to, ndi nkupeshabu anu wewe.

Tshibangidilu 49
Yakobe udi wela bana bende dikumi ne babidi lupemba
1Yakobe kubikila bana bende bonsu, ubambila ne:
— Semenayi pabuipi, unumanyishe malu adi mua kunuenzekela matuku adi kumpala aa.
2Semenayi pabuipi! Nuteleje tshindi nnuambila nuenu, bana banyi meme Yakobe.
Ntelejayi, meme Izrayele tatuenu.
3Wewe Rubene, udi muananyi, muanabute,
udi mashi anyi a kumpala.
Udi muana undi mulele, pantshivua ne dikanda dionsu.
Lumu luebe ne bukole buebe,
nebipite bia bana benu bonsu.
4Kadi wewe udi bu mukulu muindila,
kulua kuditapa nsesu.
Kuena muanabute kabidi to.
Bualu kuvua munnemeke to.
Uvua mubuelele mukajanyi mukuabu mu nzubu.
5Shimeyone ne Levi, mbana balondangane.
Bavua bumvuangane bua kujula tshimvundu.
6Tshiena musue kubuela mu bifufu bidibu bela.
Tshiena musue kubuelakana nabu to.
Bualu bavua bashipe bantu bua tshiji.
Bavua bakose bibelu bia ngombe milume bua kudisankisha patupu.
7Ndi mbenga tshiji tshiabu tshikole,
ndi mpidia lonji luabu kaluyi luse!
Ndi ntangalaja ndelanganyi yabu,
munkatshi mua bena Izrayele.
Ndi nyimuangalaja mu ditunga dijima.
8Yuda, bana benu nebakutumbishe, 
Neufyekele bena lukuna bebe mu nshingu.
Bana benu, nansha ba tatu mene, nebakukukuile.
9Yuda, muananyi, udi bu muana wa ntambue.
Udi ushipa nyama, upingana muaba uvuaye mulale.
Ntambue udi utua tshiadi panshi, ulala.
Kakuena udi mua kumujula ku bukole.
10Nsesu wa bukalenga neashale mu diku dia Yuda.
Dikombu dia bumfumu nedishale kudi ndelanganyi yende,
too ne pafika muena bukalenga,
udi bantu bonsu ne bua kutumikila.
11Mionji ya maluvu a mvinyo neikale miaba yonsu,
nansha muntu usuikaku nyama wa mpunde ki mbualu to.
Neasukule bilamba biende ne maluvu,
nansha tshinkutu tshiende mu mashi a tumuma tua mvinyo.
12Maluvu a mvinyo neakunjije mesu a Yuda.
Mabele neatokeshe menu ende.
13Zebulone nease ku muelelu wa mayi manene,
muaba udi majuwa a mayi imanyina.
Ditunga diende nedikale dialabale toone ku Sidone.
14Isakare udi bu nyama wa bukole bua bungi,
mulale tshisaka ku luseke, tshisaka ku lukuabu.
15Isakare mmumone ne:
muaba undi ndala mmuimpe,
ditunga dindi nsomba ndilenga.
Udi wambula majitu pa makaya,
wenza mudimu bu mupika.
16Dane neikale mfumu wa tshisamba tshiende,
netshikale bu bisamba bikuabu bia Izrayele.
17Dane udi bu nyoka udi mu njila,
bu nyoka wa ntoke ku mpenga kua njila:
nyoka udi usuma kabalu mu lutambiku lua tshibelu.
Udi mubandapu udishinda, ubunguluka.
18Maweja-Nangila, ndi mutekemene lupandu kuudi.
19Ngade, udi bivi baluisha,
udi utua nkanana, ubalondakaja.
20Madimi a Ashere adi ne bia kunowa bivule,
biakudia bimpe bidibu mua kudia kudi mukalenga.
21Naftali udi nyama wa ntole, wendakana miaba yonsu,
ulela bana bimpe batambe.
22Yozefe udi bu mutshi udi udiunda bimpe,
utoloka ku mpokolu wa mayi.
Matamba awu adi alepa, apita bimana bia nzubu.
23Baluishi badi bamukengesha bikole,
bamuela miketa, bamutatshisha.
24Kadi Yozefe udi ukuata buta bikole.
Maboku ende ne bianza kabiena bipungila.
Udi umukolesha ke Mvidi Mukulu wa Yakobe, muena bukole buonsu,
Mulami wa bena Izrayele,
dibue didibu beyemina.
25Mvidi Mukulu wa tatuebe udi ukuambuluisha.
Mvidi Mukulu wa bukole buonsu udi ukuela lupemba.
Neakupeteshe bintu bimpe padi mvula uloka.
Akupeteshe mayi adi apatuka munda mua buloba.
Ulele bana ba bungi,
bimuna biebe bivulangane.
26Tatuebe udi ukuela lupemba,
lupite ne luvua baledi banyi bangele meme.
Neupete bintu bimpe, bidi pa mikuna ya kale.
Lupemba lua kudi tatuende lupueke mu mutu mua Yozefe,
bualu Yozefe udi mfumu wa bana babu.
27Binyamine udi bu nyama wa lonji.
Mu dinda udi umina nyama.
Dilolu udi wabanya bidiye mupete!
28Bana bonsu aba, ke badi benza bisama dikumi ne bibidi bia bena Izrayele. Tatuabu uvua muele muana yonsu lupemba ne miaku ayi. Yakobe kulayangana ne muana yonsu wende mushindu.
Yakobe udi ufua
29Yakobe kuambila bana bende ne:
— Nkadi nkeba kulonda bankambua banyi. Nunjike anu mu lubuebue ludi mu budimi bua Efrone, muena Iti, mu nkita ya bankambua banyi. 30Lubuebue alu ludi mu ditunga dia Kenaane, mu buloba bua Makpela, pabuipi ne Mambre. Ke muaba uvua Abrahame musumbe kudi Efrone, muena Iti, bua muaba wa kujika bafue awu wikale wende. 31Ke muaba uvuabu bajike Abrahame ne mukajende Sara, bajike kabidi Izake ne mukajende Rebeka. Meme kujikamu kabidi Leya. 32Budimi ne lubuebue bidi muaba awu, mbatusumbishabi kudi bena Iti.
33Amu Yakobe mumane kulayangana ne bana bende, kudiololaye pa bulalu, kufuaye, kulonda bankambua bende.

Tshibangidilu 50
Badi benza madilu a Yakobe
1Yozefe kupukila tshitalu tshia tatuende, kudila, binsonji bimatshila tatuende mu mpala. 2Pashishe kuambilaye baminganga bende bua bumishe tshitalu atshi bua katshibodi to. 3Baminganga abu kulongolola tshitalu matuku makumi anayi ne mafuta a manananshi. Bena Ejipitu kuenza madilu a Yakobe matuku makumi muanda mutekete.
4Batangalaja amu madilu a Yakobe, Yozefe kuambila balombodi ba mu bukalenga bua bena Ejipitu ne:
— Ndi nnusengelela ne: Panudi bannange, nundombele kudi mukalenga wa bena Ejipitu, akumbaje dijinga dianyi edi: 5“Tatu wanyi kayi muanji kukula muoyi, uvua munshila diyi bua meme kuditshipa bua kumujika amu mu ditunga dia Kenaane mu lukita luvuaye mumane kudilongolola.” Nanku ndi ndomba bua kuya kumujika. Pashishe nempingane.
6Mukalenga wa bena Ejipitu kuitaba ne: “Mbimpe, uye kujika tatuebe bu muvuaye mushiye diyi.” 7Yozefe kuya kujika tatuende. Bavua bamushindikija kudi balombodi ba mu bukalenga bua bena Ejipitu, bakulu ba mu ditunga dijima dia Ejipitu, 8bena diku dia Yozefe bonsu, bana babu ne Yozefe, ne bena diku bakuabu ba tatuende. Nanku mu Ngoshene muvua mushale amu bana batekete ne bimuna. 9Mu njila amu, bavua kabidi ne musumba wa bantu babande pa tubalu ne matempu.
10Bafika mu Ngorene-Atade, dishiya dia musulu wa Yardene, kujukulabu miadi mikole. Yozefe kuenza madilu a tatuende matuku muanda mutekete. Tshibilu tshivua tshinene. 11Bena ditunga dia Kenaane bamona madilu mu Ngorene-Atade, kukemabu bamba ne:
— Aa mmadilu manene a bena Ejipitu!
Ke padibu babikila muaba awu ne: Abele-Misrayime, mmumue ne: muaba wa madilu a bena Ejipitu.
12Bana ba Yakobe kuenza bionsu amu muvua tatuabu mubashila diyi. 13Kuyabu ne tshitalu tshiende mu ditunga dia Kenaane. Kutshijikabu mu lubuebue luwa mu budimi bua Makpela, muaba uvua Abrahame musumbe kudi Efrone muena Iti, bua wikale wende wa kujika bafue. (Lubuebue alu luvua pabuipi ne Mambre.)
14Yozefe mumane kujika tatuende, kupinganaye mu Ejipitu ne bana babu, kabidi ne bonsu bavuaye muende nabu bua kuya kujika tatuende.
Bantu bamba muabu, Mvidi Mukulu wamba muende
15Bana babu ne Yozefe bamona ne: tatu wafu, bavua bapampakana, bamba ne: “Misangu mikuabu Yozefe udi mua kutusombuela ku malu mabi onsu atuvua bamuenzele.” 16Nanku kutumabu bantu kudi Yozefe, bamuvuluija meyi a ndekelu avua tatuabu mubambile ne: 17“Nuambile Yozefe mu dina dianyi ne: ufuile bana benu luse ku malu mabi onsu adibu bakuenzele.” Ke pavuabu bamulomba ne: “Utufuileku luse, bualu tudi tutendelela Mvidi Mukulu umue wa tatuebe Yakobe.”
Yozefe umvua miaku ayi, kuasaye muadi. 18Bana babu ne Yozefe kuya kudiela panshi ku makasa ende, bamuambila ne:
— Tudi bapika bebe.
19Kadi Yozefe kubakolesha ku muoyi, wamba ne:
— Kanutshinyi to. Meme tshiena Mvidi Mukulu to. 20Nuenu nuvua ne meji a kungenzela bibi. Kadi Mvidi Mukulu uvua musue kukudimuna bibi abi bua bikale bimpe. Mvidi Mukulu uvua musue kupandisha bantu ba bungi, bu munudi numona lelu. 21Nanku kanutshinyi to. Meme nennuambuluishe ne meku enu onsu.
Yozefe kukolesha bana babu ku muoyi ne miaku eyi ya mushinga mukole.
22Yozefe uvua mushale mu Ejipitu ne bena diku dia tatuende bonsu. Bidimu bia Yozefe bionsu bivua lukama ne dikumi. 23Yozefe kumona bana ba Efrayime, kumona kabidi ndelanganyi yabu. Yozefe kuangata bana ba muikuluende Makire, muana wa Menashe, bu bende.
24Yozefe kulayangana ne bana abu, ubambila ne:
— Meme nkadi mikolu ku tshiina. Kadi Mvidi Mukulu neanuambuluishe. Neanunuishe mu ditunga edi, anufikishe mu ditunga divuaye mulaye Abrahame, Izake ne Yakobe.
25Yozefe kutshipisha bana babu, ubambila ne: “Pikala Mvidi Mukulu munumushe mu ditunga edi, numuangale ne mifuba yanyi.”
26Yozefe kufua, mumane kukumbaja bidimu lukama ne dikumi. Kuluishabu tshitalu tshiende ne mafuta a manananshi bua katshibodi. Kutshitekabu mu mushete wa mabue mu Ejipitu.