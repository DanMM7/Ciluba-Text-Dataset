Mikenji ya bena Levi 1
MIKENJI YA PA MILAMBU
Mulambu wa kuosha
1Pavua Maweja-Nangila mu ntenta wa kusambakena, kubikilaye Moshe, kumuambila bua 2amanyishe bena Izrayele ne:
“Padi muena Izrayele ulambula Maweja-Nangila mulambu wa nyama, asungule ngombe, mukoku nansha mbuji.
3“Padiye ulambula ngombe bu mulambu wa kuosha, ngombe awu ikale anu mulume, kayi bulema. Aye nende mu mushiku wa mbelu wa ntenta wa kusambakena bua kulomba luse kudi Maweja-Nangila. 4Ateke tshianza pa mutu pa ngombe awu, bua Maweja-Nangila anyishe mulambu, afuile muntu awu luse. 5Akose ngombe awu muminu kumpala kua ntenta. Batuangaji, bana ba Arone, baye ne mashi a ngombe awu kudi Maweja-Nangila. Baamiamine ku nseke yonsu ya tshilambuilu tshidi ku mushiku wa mbelu wa ntenta. 6Muntu asaye ngombe awu, akosolole munyinyi. 7Batuangaji bateke nkunyi pa tshilambuilu, batemeshe kapia. 8Batekepu mabulu a munyinyi, mutu ne mafuta a nyama. 9Kadi, bia munda bionsu, ne bikonu bia ngombe, babisukule mu mayi. Pashishe mutuangaji abioshe pamue ne munyinyi onsu udi pa tshilambuilu, bua dipembu dimpe dia mulambu wa kuosha disankishe Maweja-Nangila.
10“Padi muena Izrayele ulambula mbuji nansha mukoku bu mulambu wa kuosha, asungule anu mukoku wa tshimpanga, nansha mbuji wa mpumbu udi kayi bulema. 11Amukose muminu kumpala kua ntenta, luseke lua ku mutu kua tshilambuilu. Batuangaji bamiamine mashi awu ku nseke yonsu ya tshilambuilu. 12Pashishe, muena Izrayele awu umushe mutu ne mafuta, akosolole munyinyi. Mutuangaji ateke bintu bionsu abi pa nkunyi ya kapia idi pa tshilambuilu. 13Bia munda ne bikonu babisukule mu mayi. Mutuangaji abiele mulu, abinyukule, abioshile bionsu Maweja-Nangila pa tshilambuilu, bualu mmulambu wa kuosha, udi ne dipembu dimpe didi disankisha Maweja-Nangila.
14“Padi muena Izrayele ulambula Maweja-Nangila nyunyi bu mulambu wa kuosha, asungule kamanda-nkutshi nansha nkudimba. 15Mutuangaji aye ne nyunyi awu kumpala kua tshilambuilu. Amukose mutu, awoshe pa tshilambuilu. Pashishe, ele mashi ku nseke yonsu ya tshilambuilu. 16Umushe dibodi dia nyunyi ne bintu bionsu bidimu. Abimanshe muaba udibu bimansha butu luseke ludi diba dipatukila lua tshilambuilu. 17Mutuangaji apande nyunyi awu mu tshiadi amutanyinyike. Oshe munyinyi onsu pa nkunyi ya kapia idi pa tshilambuilu, bualu mmulambu wa dipembu dimpe didi disankisha Maweja-Nangila.

Mikenji ya bena Levi 2
Mulambu wa bintu bia mu madimi
1“Padi muena Izrayele ulambula Maweja-Nangila mulambu wa bintu bia mu madimi, angate bukula, elepu mafuta, atentekepu ne musenga wa kamonya. 2Aye nabi kudi batuangaji, bana ba Arone. Mutuangaji ambule dianza dia bukula budi ne mafuta, ambule kabidi musenga wa kamonya onsu. Abioshe bionsu pa tshilambuilu. Bualu bidi mulambu wa tshivulukilu, udi ne dipembu dimpe didi disankisha Maweja-Nangila. 3Bukula bua mulambu budi bushale babuangate anu kudi Arone ne bana bende ba balume, bualu ntshitupa tshia tshijila menemene, tshia ku mulambu uvuabu balambula Maweja-Nangila.
4“Padi muena Izrayele ulambula Maweja-Nangila mulambu wa bintu biosha muiku, wikale amu wa mikata misopakaja ne mafuta, nansha wa tuampa tukese tulaba mafuta, kabiyi biela buanga bua mampa to.
5“Kadi padiye ulambula mulambu wa diampa dikanga pa dilata, diampa adi dikale dienza ne bukula busopakaja ne mafuta, kabuyi buela buanga bua mampa to. 6Diampa adi badikose mu bitupa, bela kabidi mafuta pa bitupa abi, bualu mmulambu wa bintu bia mu budimi.
7“Kadi pikala mulambu awu wa bintu bilamba mu luesu, udi ne bua kuikala bukula busambakaja ne mafuta.
8“Baye nawu muaba wa tshijila, baufile kudi mutuangaji bua yeye aye nawu ku tshilambuilu. 9Ambule dianza dia bukula, aboshe pa tshilambuilu, bualu mmulambu wa tshivulukilu wa kuosha udi ne dipembu dimpe didi disankisha Maweja-Nangila. 10Bukula bua ku mulambu budi bushale, babuangate anu kudi Arone ne bana bende ba balume. Bualu ntshitupa tshia tshijila menemene, bualu ntshia ku mulambu uvuabu balambula Maweja-Nangila.
11“Kadi, kanuena mua kuela buanga bua mampa mu mulambu nansha umue unudi nulambula Maweja-Nangila to. Panudi nulongolola mulambu wa kuoshila Maweja-Nangila, kashidi kenu kanuena mua kuelamu buitshi, nansha buanga bua mampa to. 12Kadi panudi nulambula Maweja-Nangila bintu bia tshianyi bia mu madimi enu, nudi mua kuelamu buanga bua mampa ne buitshi, kanuyi nubiosha pa tshilambuilu, bu munudi nuenza ne mulambu udi ne dipembu dimpe didi disankisha Maweja-Nangila.
13“Nudi mua kuela luepu mu milambu yonsu ya bintu bia pa madimi. Bualu luepu ntshimanyinu tshia ndondu udi pankatshi penu ne Mvidi Mukulu. Nanku nuikale nuela luepu mu milambu yonsu.
14“Padi muena Izrayele ulambula Maweja-Nangila bintu bia tshianyi bia mu budimi buende, abikange, abitue mu tshinu, bangabanga ne kubilambula.
15Elemu mafuta, atekepu ne musenga wa kamonya, bualu mmulambu wa bintu bia mu madimi. 16Mutuangaji ambule dianza dia bukula budi ne mafuta, ambule kabidi musenga wa kamonya onsu, abioshe pa tshilambuilu, bualu mmulambu wa tshivulukilu udi moshile Maweja-Nangila.

Mikenji ya bena Levi 3
Mulambu wa bobumue
1“Padi muena Izrayele ulambula ngombe bu mulambu wa bobumue, ngombe awu ikale mulume nansha mukaji, kayi bulema. Aye nende muaba wa tshijila, 2ateke tshianza pa mutu pa ngombe awu, amukosele muminu mu mushiku wa mbelu wa ntenta wa kusambakena. Batuangaji, bana ba Arone, bamiamine mashi a ngombe awu ku nseke yonsu ya tshilambuilu. 3Pashishe, batuangaji balambule Maweja-Nangila bintu ebi: mafuta onsu adi malamate ku bia munda, 4tuonyi tubidi ne mafuta onsu adi malamataku, mafuta adi malamate ku mulemba, lutandatanda ludi ku mutshima ludibu balamuna pamue ne tuonyi. 5Batuangaji boshe munyinyi onsu ewu pa tshilambuilu, pamue ne mulambu wa kuosha, bualu udi mulambu wa dipembu dimpe didi disankisha Maweja-Nangila.
6“Kadi padi muena Izrayele ulambula Maweja-Nangila mbuji nansha mukoku bu mulambu wa bobumue, tshimuna atshi tshikale tshilume nansha tshikaji, katshiyi bulema. 7Padiye ulambula mukoku, aye nawu muaba wa tshijila. 8Ateke tshianza pa mutu pa mukoku awu. Aukose muminu kumpala kua ntenta wa kusambakena. Batuangaji bamiamine mashi a mukoku awu ku nseke yonsu ya tshilambuilu. 9Pashishe, mutuangaji ele bintu ebi mulu, abinyukule bua kubilambula Maweja-Nangila: ke mukila mujima mulamuina ku makunku, mafuta onsu adi malamate ku bia munda, 10tuonyi tubidi ne mafuta onsu adi malamate ku mulemba, ne lutandatanda ludi ku mutshima, ludibu balamuna pamue ne tuonyi. 11Mutuangaji oshe bintu bionsu abi pa tshilambuilu, bualu mmulambu udibu boshila Maweja-Nangila.
12“Padi muena Izrayele ulambula mbuji, aye nende muaba wa tshijila. 13Ateke tshianza pa mutu wa mbuji awu, amukosele muminu kumpala kua ntenta wa kusambakena. Batuangaji bamiamine mashi a mbuji awu ku nseke yonsu ya tshilambuilu. 14Pashishe mutuangaji ele bintu bionsu ebi mulu, abinyukule bua kubilambula Maweja-Nangila: ke mafuta onsu adi malamate ku bia munda, 15tuonyi tubidi ne mafuta onsu adi malamateku, mafuta adi malamate ku mulemba, ne lutandatanda ludi ku mutshima, ludibu balamuna pamue ne tuonyi. 16Mutuangaji oshe bintu bionsu abi pa tshilambuilu, bualu mmulambu wa dipembu dimpe moshila Maweja-Nangila.
“Mafuta onsu ikale a Maweja-Nangila. 17Nanku nuenu ne ndelanganyi yenu, miaba yonsu inudi nusomba, kashidi ne kashidi kanudi mashi nansha mafuta to. Nulame mukenji ewu kashidi.”

Mikenji ya bena Levi 4
Mulambu wa kudikobolola nawu
a. Mulambu wa mutuangaji munene
1Maweja-Nangila kuambila Moshe 2bua amanyishe bena Izrayele ne:
“Padi muntu muenze bualu bubi mu mpukapuka, kayi mulonde mikenji ya Maweja-Nangila, numukobolole nunku:
3“Padi mutuangaji munene muenze bualu bubi, budi butampakena bena Izrayele bonsu, udi ne bua kudikobolola. Alambule Maweja-Nangila ngombe mulume, udi kayi ne bulema, bua Maweja-Nangila amufuile luse. 4Aye ne ngombe awu muaba wa tshijila, mu mushiku wa mbelu wa ntenta wa kusambakena. Amuteke tshianza pa mutu, amukosele muminu muaba awu kumpala kua Maweja-Nangila. 5Angata mashi makese a ngombe awu, abuele nawu mu ntenta. 6Atue munu mu mashi awu, amiamine mashi misangu muanda mutekete ku luseke ludi lumueneka lua tshilamba tshidi tshilembeleja muaba wa tshijila udi Maweja-Nangila. 7Alabe kabidi mashi awu ku matumba adi matalame ku tshilambuilu tshia kuoshila manananshi, tshidi muaba wa tshijila. Pashishe mashi onsu adi ashala, mutuangaji ayitshikije kuinshi kua tshilambuilu tshia milambu ya kuosha tshidi ku mushiku wa mbelu wa ntenta. 8Mutuangaji alamune mafuta onsu a ngombe awu: bu mudi mafuta adi malamate ku bia munda, 9tuonyi tubidi ne mafuta onsu adi malamateku, mafuta adi malamate ku mulemba, ne lutandatanda ludi ku mutshima, ludibu balamuna pamue ne tuonyi. 10— Munyinyi wa mafuta onsu awu, ke udi mutuangaji umusha kabidi padiye ulambula milambu ya bobumue. — Mutuangaji munene oshe munyinyi onsu ewu pa tshilambuilu tshia milambu ya kuosha. 11Pashishe bintu bionsu bia ngombe bidi bishale, bu tshiseba, munyinyi, mutu, bikonu, bia munda ne bunyawu bonsu budimu, 12mutuangaji umuke nabi ku mitanda, aye kubioshila pa nkunyi ya kapia, muaba musunguluke udibu bimansha butu bua ku tshilambuilu.
b. Mulambu wa benu Izrayele bonsu
13“Padi bena Izrayele bonsu benza bualu bubi mu mpukapuka, budi bubengangana ne mikenji ya Maweja-Nangila, badi amu bena tshibawu, nansha bobu kabayi bamanye tshilema tshidibu benza. 14Diakamue padibu bamanye bualu bubi buvuabu benza abu, badi ne bua kudikobolola, balambula Maweja-Nangila ngombe mulume, bua Maweja-Nangila abafuile luse. Badi baya nende kumpala kua ntenta wa kusambakena. 15Balombodi ba bena Izrayele bateke bianza pa mutu wa ngombe awu. Mulombodi umue amukosele muminu pa muaba awu kumpala kua Maweja-Nangila. 16Mutuangaji munene angate mashi makese, abuele nawu mu ntenta. 17Atue munu mu mashi awu, aamiamine misangu muanda mutekete ku luseke ludi lumueneka lua tshilamba tshidi tshilembeleja muaba wa tshijila udi Maweja-Nangila. 18Alabe kabidi mashi awu ku matumba adi matalame ku tshilambuilu tshia kuoshila manananshi tshidi muaba wa tshijila. Pashishe mashi onsu adi mashale, mutuangaji ayitshikije kuinshi kua tshilambuilu tshia milambu ya kuosha, tshidi ku mushiku wa mbelu wa ntenta. 19Kadi mutuangaji umushe mafuta onsu a ngombe awu, awoshe pa tshilambuilu. 20Alambule Maweja-Nangila mulambu awu, anu mushindu uvuaye ulambula ngombe mulume bua kudikobolola. Nanku mutuangaji akobolole bena Izrayele anu mushindu ewu, bua Mvidi Mukulu abafuile luse. 21Pashishe bintu bionsu bidi bishale, mutuangaji umuke nabi mu mitanda, aye kubiosha bu mudibu bosha bintu bidi bishale bia ngombe mulume, padibu bakobolola mutuangaji munene. Mulambu ewu mbua kukobolola nawu bena Izrayele, bua Mvidi Mukulu abafuile luse.
c. Mulambu udi mfumu ulambula
22“Padi mfumu wa bena Izrayele muenze bualu bubi mu mpukapuka budi bubengangana ne mikenji ya Mvidi Mukulu, udi muena tshibawu. 23Padiye umanya bualu bubi buvuaye muenze abu, adikobolole, alambule Maweja-Nangila mbuji wa mpumbu udi kayi bulema. 24Ateke tshianza pa mutu wa mbuji awu, amukosele muminu kumpala kua Maweja-Nangila, muaba udibu bashipela nyama ya milambu ya kuosha. Mulambu awu mbua kukobolola mfumu wa bena Izrayele bua Mvidi Mukulu amufuile luse. 25Mutuangaji atue munu mu mashi awu, aalabe ku matumba matalame adi ku tshilambuilu tshia milambu ya kuosha. Pashishe mashi adi mashale, ayitshikije kuinshi kua tshilambuilu atshi. 26Munyinyi wa mafuta onsu udi mushale, mutuangaji awoshe pa tshilambuilu, bu mudibu benza bua mulambu wa bobumue. Nanku mutuangaji akobolole mfumu wa bena Izrayele anu mushindu ewu bua Mvidi Mukulu amufuile luse.
d. Mulambu udi muntu yonsu ulambula
27“Kadi padi muena musoku muenze bualu bubi mu mpukapuka, budi bubengangana ne mikenji ya Maweja-Nangila, udi amu muena tshibawu. 28Padiye umanya bualu bubi buvuaye muenze, udi ne bua kudikobolola. Alambule Maweja-Nangila mbuji wa dishina, kayi ne bulema. 29Ateke tshianza pa mutu pa mbuji awu, amukosele muminu muaba udibu bashipela nyama ya milambu ya kuosha. 30Mutuangaji atue munu mu mashi a mbuji awu, aalabe ku matumba matalame adi ku tshilambuilu tshia milambu ya kuosha. Pashishe mashi adi mashale, mutuangaji ayitshikije kuinshi kua tshilambuilu atshi. 31Bumushe munyinyi wa mafuta onsu, bu mudibu benza bua mulambu wa bobumue. Mutuangaji awoshe pa tshilambuilu, bualu mmulambu wa dipembu dimpe didi disankisha Maweja-Nangila. Mutuangaji akobolole muena Izrayele awu anu mushindu ewu bua Mvidi Mukulu amufuile luse.
32“Padi muena tshibawu awu musue kulambula Maweja-Nangila mukoku, asungule amu mukoku mukaji udi kauyi ne bulema, bua Mvidi Mukulu amufuile luse. 33Ateke tshianza pa mutu wa mukoku awu, aukosele muminu pa muaba udibu bashipela nyama ya milambu ya kuosha. 34Mutuangaji atue munu mu mashi awu, aalabe ku matumba matalame adi ku tshilambuilu tshia milambu ya kuosha. Pashishe mashi onsu adi mashale, mutuangaji ayitshikije kuinshi kua tshilambuilu atshi. 35Bumushe munyinyi wa mafuta onsu, bu mudibu benza bua mukoku wa mulambu wa bobumue. Mutuangaji awoshe pa tshilambuilu pamue ne milambu mikuabu idibu boshila Maweja-Nangila. Mutuangaji akobolole muena tshibawu awu mushindu ewu bua Mvidi Mukulu amufuile luse.

Mikenji ya bena Levi 5
e. Mikiya idi ikengela milambu bua kudikobolola
1“Padibu babikila muntu kampande kudi balumbuluishi bua kujadika bualu budiye mumvue nansha mumone ne mesu, kadi yeye ubenga bua kujadika bualu abu, mmuena tshibawu.
2“Tuteke tshilejilu tshikuabu: Padi muntu ulenga tshintu kampande tshidi ne mikiya kayi mumanye, bu mudi nyama wa tshisuku mufue, tshimuna nansha tshilandadi tshifue, muntu awu mmuena tshibawu, udi ne mikiya. 3“Mufuanyikije kabidi: padi muntu ulengangana ne mukuabu kayi mumanye, ne udi mulengangane nende ewu udi ne mikiya idi yambulukilangana, udi mulengangane awu, padiye umanya bubi buende, diakamue udi muena tshibawu.
4“Bidi momumue padi muntu kayi muele meji bimpe, uditshipa bua kujadika bualu, nansha bua kuambuluisha muntu kampande, nansha bua kumukengesha, muntu udi uditshipa awu, padiye umanya bubi buende, udi muena tshibawu.
5“Muntu yonsu udi wenza tshilema tshia ku bitudi batela ebi, mmuena tshibawu, atonde bubi buende budiye muenze. 6Kadi bua Mvidi Mukulu kumufuila luse ku bubi buvuaye muenze, udi ne bua kulambula Maweja-Nangila dishina dia mukoku nansha dishina dia mbuji. Bidi mulambu wa kudikobolola. Ke mudi mutuangaji mua kukobolola muena tshibawu amu mushindu ewu.
f. Mulambu udi bakengi bafila
7“Padi muntu kampande kayi ne mushindu wa kupeta dishina dia mbuji nansha dia mukoku bu mulambu wa kudikobolola, udi mua kulambula Maweja-Nangila tumandankutshi tubidi nansha nkudimba ibidi. Nyunyi umue ikale mulambu wa kudikobolola nawu. Mukuabu ikale mulambu wa kuosha. 8Muntu awu afile nyunyi ayi kudi mutuangaji bua ayele mulu, ayinyukule, ayilambule Maweja-Nangila. Bangabanga mutuangaji alambule nyunyi wa mulambu wa kudikobolola nawu. Anyongobole nyunyi awu nshingu, kayi umukosa mutu. 9Itshikije mashi makese ku nseke ya tshilambuilu. Mashi onsu adi mashale, ayitshikije kuinshi kua tshilambuilu. Mulambu ewu mbua kukobolola muntu awu. 10Pashishe mutuangaji alambule nyunyi mukuabu bu mulambu wa kuosha, bilondeshile mudi mikenji ya milambu. Nunku akobolole muena tshibawu anu mushindu ewu bua Mvidi Mukulu amufuile luse.
11“Kadi padi muntu kayi ne mushindu wa kupeta tumandankutshi tubidi nansha nkudimba ibidi, alambule Maweja-Nangila kilo inayi ya bukula. Kadi pa bukula abu, kena mua kuelamu mafuta, nansha kutekapu musenga wa kamonya to. Bualu mmulambu wa kudikobolola nawu. 12Apeshe mutuangaji bukula abu, bua yeye ambule dianza dia bukula abu bu mulambu wa tshivulukilu, oshe bukula abu pamue ne milambu mikuabu idibu boshila Maweja-Nangila. Bualu mmulambu wa kudikobolola nawu. 13Mutuangaji akobolole muena tshibawu awu anu mushindu ewu, bua Mvidi Mukulu amufuile luse.
“Mutuangaji enze bionsu ebi anu muvuaye wenza bua mulambu wa bintu bia mu madimi.”
Mulambu wa dinua tshibalu
14Maweja-Nangila kuambila Moshe ne:
15“Padi muntu kampande muenze bualu bubi mu mpukapuka, mupue muoyi bua kulambula milambu ya tshijila idibu balambula Maweja-Nangila, muntu awu, bua kudikobolola udi ne bua kulambula Maweja-Nangila mukoku wa tshimpanga kauyi ne bulema. Ke mulambu wa dinua tshibalu. Mukoku awu wikale wa mushinga mukumbane wa nkanu ya tshiamu tshitoke, bilondeshile tshipimu tshia nkanu tshidibu natshi muaba wa tshijila, bualu mulambu ewu ngua dinua tshibalu. 16Muntu awu afile kabidi milambu iwaye kayi mufile. Asakidile kabidi ne tshia bitanu tshimue tshia mushinga wa bintu abi. Apeshe mutuangaji bintu bionsu abi. Mutuangaji alambule nyama wa tshibawu awu, akobolole muena tshibawu bilondeshile mudi mikenji, bua Mvidi Mukulu amufuile luse.
17“Padi muntu kampande muenze bualu bubi budi bubengangana nansha ne mukenji umue wa Maweja-Nangila, nansha muenze kayi mumanye, muntu awu udi muena tshibawu. 18Udi ne bua kuya ne mukoku wa tshimpanga kudi mutuangaji. Mukoku awu wikale kauyi ne bulema, kabidi mukumbane mushinga wa mulambu wa dinua tshibalu. Mutuangaji akobolole muena tshibawu awu anu mushindu ewu, bua Maweja-Nangila amufuile luse bua bubi buvuaye muenze kayi mumanye. 19Ewu ke mulambu wa dinua tshibalu bua muntu yonsu udi mubunde tshibawu kudi Maweja-Nangila.’’
20Maweja-Nangila kuambila Moshe ne:
21“Padi muntu kampande munyangakaje mikenji ya Maweja-Nangila, muenzele mukuende bibi: Tutele tshilejilu: padi muntu uvila bua tshintu tshivuabu batekesha kudiye, tshintu tshivuaye musombe, tshintu tshivuaye muibe, tshintu tshivuaye munyenge ku bukole, 22nansha bua tshintu tshijimine tshivuaye muangule, uvila ne: tshiena mutshimone to; nansha kabidi padi muntu uditshipa mitshipu ya dishima bua kupeta tshintu ne budimu, 23muntu awu mmuena tshibawu, bualu mmuenze bualu bubi. Apingaje tshintu tshivuaye muibe, munyenge, muangule, nansha tshi wabu batekesha kudiye, 24nansha tshintu tshivuaye muditshipe mitshipu ya dishima bua kutshipeta ne budimu. Muntu awu apingaje tshintu atshi amu bu mu watshi, asakidile kabidi ne tshia bitanu tshimue tshia mushinga wa tshintu atshi. Diakamue padiye umanya bubi buende, apingaje tshintu atshi kudi muenatshi, ne bionsu bidiye ne bua kusakidila abi. 25Pashishe aye ne mukoku wa tshimpanga kudi mutuangaji. Mukoku awu wikale kauyi ne bulema, wikale mukumbane mushinga wa mulambu wa dinua tshibalu udibu balambula Maweja-Nangila. 26Mutuangaji akobolole muena tshibawu anu mushindu ewu bua Mvidi Mukulu amufuile luse bua tshibawu tshivuaye muenze atshi.”

Mikenji ya bena Levi 6
Mushindu udi batuangaji mua kulambula milambu
a. Mulambu wa kuosha
1Maweja-Nangila kuambila Moshe ne:
2— Ambila Arone ne bana bende ba balume ne: “Nungoshile milambu mushindu ewu: “Mulambu wa kuosha awu ushale pa tshilambuilu butuku bujima, kapia katema amu kutema kakayi kajima. 3Pashishe mutuangaji avuale muntumpu muenza ne buanda bua ndanda. Avuale kabidi kaputula ka tshilamba kenza ne buanda bua ndanda. Aboye butu budi pa tshilambuilu, anji kubuteka panshi ku luseke lua tshilambuilu. 4Pashishe avule bilamba abi, avuale bikuabu. Umbuke ne butu abu mu mitanda, aye nabu muaba musunguluke kauyi mikiya bua kubimansha. 5Kadi kapia kadi pa tshilambuilu kadi ne bua kutema anu kutema. Ku dituku dionsu, mutuangaji ikale uteka nkunyi pa tshilambuilu dinda, utekepu ne milambu ya kuosha bangabanga ne kuoshilapu munyinyi wa mafuta wa milambu ya bobumue. 6Nanku kapia kikale katema anu kutema pa tshilambuilu kashidi, kakayi kajima.
b. Mulambu wa bintu bia mu madimi
7“Bua kulambula mulambu wa bintu bia mu madimi, nuenze nunku:
“Anu bana ba Arone ba balume ke badi mua kuela bintu abi mulu, kumpala kua tshilambuilu, kubinyukula bua kubilambula Maweja-Nangila. 8Nanku mutuangaji ambule dianza dia bukula budibu basambakaje ne mafuta, ambule kabidi musenga wa kamonya onsu, abioshe bionsu pa tshilambuilu, bualu bintu ebi mmulambu wa tshivulukilu udi ne dipembu dimpe didi disankisha Maweja-Nangila. 9Bukula bua mulambu budi bushale, babuangate anu kudi Arone ne bana bende ba balume. Kadi badie mulambu awu kabayi bela buanga bua mampa. Baudile mu lubanza lua ntenta wa kusambakena, bualu ke muaba wa tshijila. 10Mulambu awu kabena mua kuulamba, kuela buanga bua mampa to. Bualu udi tshitupa tshidi Maweja-Nangila mubapeshe tshia ku bintu bionsu bidibu bamulambula. Tshitupa atshi tshidi tshia tshijila, bu mudi tshitupa tshia ku mulambu wa kudikobolola nawu, nansha wa dinua tshibalu. 11Nanku anu bantu balume ba ku ndelanganyi ya Arone, ke badi mua kudia bukula bua mulambu abu. Bualu mbukula bua mulambu wa Maweja-Nangila budiye mupeshe ndelanganyi ya Arone kashidi. Kadi muntu yonsu mukuabu walenga tshitupa tshia mulambu ewu, nebamunyoke.”
12Maweja-Nangila kuambila Moshe ne:
13“Bobu bamane kujidila Arone ne bana bende ba balume, badi ne bua kulambula Maweja-Nangila kilo isatu ya bukula ku dituku dionsu, mmomumue ne: balambule tshia bibidi tshimue tshia bukula dinda, tshikuabu dilolu. 14Bukula abu, buikale busambakaja ne mafuta, bukanga pa dilata bua kuenza mukata. Pashishe bangabanga ne kulambula Maweja-Nangila mukata awu, wikale mukosolola bitupa, bualu mmulambu wa dipembu dimpe didi disankisha Maweja-Nangila.
15“Nanku muntu wa ku ndelanganyi ya Arone, udibu bajidila bua ikale mutuangaji munene, neikale ulambula mulambu ewu anu mushindu ewu. Bualu mmulambu udibu boshila Maweja-Nangila onsu kashidi, ushile. 16Ku mulambu onsu wa bia mu madimi udi mutuangaji ulambula Maweja-Nangila, kena mua kudia kantu nansha kamue to.”
c. Mulambu wa kukobolola nawu bantu
17Maweja-Nangila kuambila Moshe, 18bua amanyishe Arone ne bana bende ba balume ne:
“Mikenji idi itangila mulambu wa dikobolola dia bantu, idi nunku:
“Bakosele tshimuna atshi muminu kumpala kua Maweja-Nangila, anu muaba udibu bashipela nyama ya milambu ya kuosha. Bualu mulambu ewu ngwa tshijila menemene. 19Mutuangaji udi ulambula mulambu awu, audile amu muaba wa tshijila mu lubanza lua ntenta wa kusambakena. 20Bualu munyinyi wa mulambu wa nanku udi wa tshijila menemene. Tshionsu tshidi tshilenga munyinyi wa mulambu awu netshinyanguke. Padi mashi a nyama awu masampukile ku tshilamba, tshilamba atshi batshisukuile anu muaba wa tshijila. 21Padibu balambile munyinyi awu mu luesu lua dibumba, kujika, babishipe. Kadi padibu bakambila mu luesu lua tshiamu tshikunze, balukone, balusukule ne mayi a bungi. 22Nanku anu bantu balume ba mu meku a batuangaji, ke badi mua kudia munyinyi awu, bualu udi mulambu wa tshijila menemene. 23Kadi misangu yonsu idibu babuela mu ntenta wa kusambakena ne mashi a nyama wa mulambu bua kukobolola nawu bantu muaba wa tshijila, kabena mua kudia munyinyi wa nyama awu. Bawoshe mu kapia.

Mikenji ya bena Levi 7
d. Mulambu wa dinua tshibalu
1“Mulambu wa dinua tshibalu badi baulambula mushindu ewu:
“Ke mulambu wa tshijila menemene. 2Badi ne bua kukosa nyama muminu, muaba udibu bashipela nyama ya milambu ya kuosha. Pashishe bamiamine mashi ku nseke yonsu ya tshilambuilu. 3Kadi balambule Maweja-Nangila munyinyi onsu wa mafuta: mukila, mafuta onsu adi malamate ku bia munda, 4tuonyi tubidi ne mafuta onsu adi malamateku, mafuta adi malamate ku lutandatanda ludi ku mutshima, ludibu balamuna pamue ne tuonyi. 5Mutuangaji oshe bionsu ebi pa tshilambuilu. Bualu bidi mulambu wa dinua tshibalu, udibu boshila Maweja-Nangila, ushile. 6Nanku anu bantu balume ba mu meku a batuangaji ke badi mua kudia munyinyi wa mulambu awu. Kadi baudile muaba wa tshijila, bualu udi wa tshijila menemene. 7Mikenji ya mulambu wa dinua tshibalu ne ya mulambu wa kukobolola bantu, idi anu mushindu umue. Nanku amu mutuangaji udi ukobolola muntu ke udi wangata munyinyi awu.
e. Bidi mutuangaji wangata
8“Padi muntu ufila nyama wa mulambu wa kuosha, tshiseba tshia nyama awu, tshishale amu tshia mutuangaji uvua mulambule mulambu awu. 9Padi mulambu wa bintu bia mu madimi bioshe muiku, bilambe mu luesu, nansha bikange pa dilata, bintu ebi nebishale bia mutuangaji uvua mulambule mulambu awu. 10Kadi padi milambu ya bintu bibishi kabiyi bilambe pa kapia, nansha ya bintu bisambakaja ne mafuta nansha ya bikuabu, babiabanyangana bungi bua momumue kudi bana ba Arone ba balume.
f. Mulambu wa bobumue
11“Mushindu wa kulambula Maweja-Nangila mulambu wa bobumue:
12“Padi muntu ulambula Maweja-Nangila nyama wa mulambu, wimba ne musangu bua kumutumbisha, asakidile kabidi milambu eyi: mulambu wa mikata mikanga kayiyi miela buanga bua mampa, wa tuampa tukese tulaba mafuta, katuyi tuela buanga bua mampa, ne wa mikata mienza ne bukula busambakaja ne mafuta. 13Pashishe ambule kabidi diampa diela buanga, didibu balambula pamue ne mulambu wa kutumbisha nawu Maweja-Nangila. 14Mutuangaji angate tshintu tshimue tshia ku mulambu ne ku mulambu bua kulambula Maweja-Nangila. Nunku bintu bionsu ebi nebishale bia mutuangaji uvua mumiamine mashi ku tshilambuilu. 15Kadi bua munyinyi wa nyama wa mulambu wa bobumue, baudie ujika onsu anu dituku dimue, kauladi to.
16“Padibu balambula Maweja-Nangila mulambu wa bobumue, bua mapiku nansha bua budisuile, munyinyi awu baudie dituku adi. Padiwu ushala, baudie baujikija patshiabu. 17Kadi padiu ushala kabidi too ne ku dituku disatu, bawoshe mu kapia. 18Padi muntu kampande udia munyinyi wa ku mulambu awu dituku disatu, Maweja-Nangila kena mua kuanyisha to. Mulambu wende kawena ne mushinga, bualu munyinyi kautshiena muimpe kabidi bua kuenza nawu midimu ya tshijila. Yonsu udi udia munyinyi awu, mmuena tshibawu. Mmudikebele tshilumbu. 19Padi munyinyi awu ulenga ku tshintu tshidi ne mikiya, kabaudi to, bawoshe mu kapia.
“Nanku anu muntu udi kayi ne mikiya ke udi mua kudia munyinyi wa mulambu ewu. 20Muntu yonsu udi mudipile nkayende mikiya, padiye udia munyinyi wa mulambu wa bobumue, udibu balambula Maweja-Nangila, nebamuipate munkatshi mua bena Izrayele. 21Kabidi muntu yonsu udi ulenga mukuabu udi ne mikiya, ulenga tshimuna tshidi ne mikiya, nansha nyama wa tshisuku udi ne mikiya, neapete dinyoka dia mushindu umue ne muntu udi mudie munyinyi wa mulambu wa bobumue uvuabu balambule Maweja-Nangila muikale ne mikiya.”
Bidi bena Izrayele ne bua kuenza
22Maweja-Nangila kuambila Moshe ne: 23manyisha bena Izrayele ne:
“Kanuena mua kudia munyinyi wa mafuta a nyama, nansha a ngombe, a mukoku, nansha a mbuji. 24Munyinyi onsu wa mafuta, wa nyama mudifuile, nansha mushipa kudi nyama mukuabu wa lonji, kabena mua kuudia to, kadi badi mua kukuata nawu midimu mikuabu. 25Padi muntu udia mafuta a nyama udibu balambula bu mulambu wa kuoshila Maweja-Nangila, muntu awu bamuipate munkatshi mua bena Izrayele. 26Nanku muaba onsu unudi basomba kanuena mua kudia kabidi mashi a nyunyi, nansha a nyama too ne kashidi. 27Padi muntu udia mashi, bamuipate munkatshi mua bena Izrayele.”
28Maweja-Nangila kuambila Moshe ne: imanyisha kabidi bena Izrayele ne:
29Padi muntu ulambula Maweja-Nangila nyama wa mulambu wa bobumue, neapeshe Maweja-Nangila bidi bimutangila. 30Neambule yeye mene bionsu bidibu ne bua kulambula Maweja-Nangila: ke munyinyi wa mafuta, ne tshiadi tshia nyama awu. Bele tshiadi tshia nyama atshi mulu, batshinyukule bua kutshilambula. 31Mutuangaji oshe munyinyi wa mafuta onsu pa tshilambuilu. Kadi tshiadi atshi tshikale tshia Arone ne bana bende ba balume. 32Nudi ne bua kumusha kabidi tshibelu tshia luseke lua balume lua nyama wa mulambu, kutshipesha mutuangaji. 33Tshibelu tshia nyama atshi, ntshia mutuangaji udi ulambula mashi ne mafuta pa tshilambuilu. 34Maweja-Nangila udi unutumina diyi bua nuenu bena Izrayele, kumusha tshiadi ne tshibelu bia nyama inudi nulambula bu mulambu wa bobumue. Nupeshe mutuangaji Arone ne ndelanganyi yende bintu abi, bualu ke bintu binudi ne bua kubapesha matuku onsu too ne kashidi.”
35Bintu abi, bidibu bumusha ku milambu idibu balambula Maweja-Nangila, nebikale bia Arone ne bana bende, biangatshile dituku didibu babajidile ku mudimu wa butuangaji bua kukuatshila Maweja-Nangila mudimu. 36Nanku Maweja-Nangila udi unutumina diyi nuenu bena Izrayele, bua nupeshe Arone ne bana bende bintu ebi dituku didibu babajidila. Nulame mukenji ewu kashidi.
37Eyi ke mikenji idi itangila milambu ya kuosha, milambu ya bintu bia mu madimi, milambu ya kukobolola nayi bantu, milambu ya dinua tshibalu, milambu ya dibanjija ne milambu ya bobumue. 38Maweja-Nangila mmupeshe Moshe mikenji eyi, mu tshipela ku mukuna wa Sinayi, dituku divuaye mutumine bena Izrayele diyi, bua bikale bamulambula milambu.

Mikenji ya bena Levi 8
BADI BAJIDILA BATUANGAJI BA KUMPALA
Tshibilu tshia kujidila
1Maweja-Nangila kuambila Moshe ne:
2— Ubikidishe Arone ne bana bende ba balume ku mushiku wa ntenta wa kusambakena. Ulombeshe bilamba biabu bia tshijila, ne mafuta a kubalaba. Batuale kabidi ngombe mulume wa kubakobolola nende, mikoku ibidi ya bimpanga, ne tshisaka tshia mampa kaayi mela buanga. 3Pashishe ukunguje bantu bonsu ba bena Izrayele muaba ewu.
4Moshe kuenza bionsu bivua Maweja-Nangila mumuambile. Bantu bonsu kutuilangana ku mushiku wa ntenta wa kusambakena. 5Moshe kubambila ne: “Mpindiewu ndi ne bua kuenza tshivua Maweja-Nangila muambe.” 6Moshe kubikila Arone ne bana bende ba balume, kubowesha mayi bu muvua Maweja-Nangila mumuambile. 7Kuvuadikaye Arone muntumpu, kumusuika mukaba, kumuvuadika muntumpu mulamika tshilamba tshia efode kutshisuikila panyima ne tukaba tuatshi. 8Kumuladika tshilamba tshia pa tshiadi, kubuejamu Urime ne Tumime. 9Kumuasaye tshifulu ku mutu. Kumpala kua tshifulu, kuvua kulamika tshitata tshia tshiamu tshia mpawungi, tshifuane tshilongu, bilondeshile mikenji ya Maweja-Nangila.
10Ke Moshe kuangata mafuta a tshijila, kualaba ku ntenta wa kusambakena ne ku bintu bionsu bivuamu. 11Kumiaminaye kabidi mafuta awu misangu muanda mutekete ku tshilambuilu, ne ku bintu bivuaku, ku dilongu dinene dia koweshila bantu mayi, ne ku tshitaku tshiadi. 12Kuelaye Arone mafuta a tshijila mu mutu bua kumujidila. 13Pashishe Moshe kubikila bana ba Arone ba balume, kubavuadika mintumpu, kubasuika mikaba, kubasa bifulu ku mitu, bu muvua Maweja-Nangila mumuambile.
14Pashishe kutualabu ngombe mulume bu mulambu wa kukobolola nawu bantu. Arone ne bana bende ba balume kutenteka bianza pa mutu pa ngombe awu. 15Moshe kukosa ngombe awu muminu, kutua munu mu mashi, kualaba ku matumba matalame avua ku tshilambuilu bua kumbusha mikiya. Pashishe kuitshikijaye mashi avua mashale kuinshi kua tshilambuilu. Ke muvua Moshe mujidile tshilambuilu bua tshikale muaba wa kulambuila milambu ya kukobolola nayi bantu. 16Ke Moshe kulamuna mafuta onsu avua ku bia munda, lutandatanda lua ku mutshima, tuonyi tubidi ne mafuta onsu avua malamateku, kubioshila Maweja-Nangila pa tshilambuilu. 17Kadi munyinyi wa ngombe awu uvua mushale, tshiseba, bia munda ne bunyawu, Moshe kumuka nabi mu mitanda, kuya kubiosha amu muvua Maweja-Nangila mumuambile.
18Pashishe kutualabu kabidi mukoku wa tshimpanga wa mulambu wa kuosha. Arone ne bana bende ba balume kutentekabu bianza pa mutu wa tshimpanga atshi. 19Moshe kukosa tshimpanga atshi muminu, kumiamina mashi atshi ku nseke yonsu ya tshilambuilu. 20Moshe kusaya tshimpanga atshi, kutshikosolola mabulu mabulu, kuosha pamue ne mutu, kabidi ne munyinyi wa mafuta. 21Kusukulaye bia munda ne bikonu mu mayi. Kubishaye ne munyinyi wa nyama uvua mushale pa tshilambuilu. Bualu mmulambu wa kuosha, udi ne dipembu dimpe didi disankisha Maweja-Nangila.
22Pashishe kumutuadilabu tshimpanga tshikuabu bua kujidila batuangaji. Arone ne bana bende kutenteka bianza pa mutu wa tshimpanga atshi. 23Moshe kukosa tshimpanga atshi muminu, kulaba Arone mashi atshi ku lusongu lua ditshi, ku tshiala ne ku muana nkasa munene bia ku luseke luende lua dia balume. 24Pashishe kubikilaye kabidi bana bonsu ba balume ba Arone, kubalaba mashi ku nsongu yabu ya matshi, ku biala ne ku minu minene ya bana ba nkasa bia ku luseke luabu lua dia balume. Ke kumiaminaye kabidi mashi avua mashale ku nseke yonsu ya tshilambuilu. 25Pashishe Moshe kuangata mukila wa tshimpanga atshi, mafuta onsu adi malamate ku bia munda, lutandatanda lua ku mutshima, tuonyi tubidi ne mafuta onsu adi malamateku, kabidi ne tshibelu tshia luseke lua dia balume. 26Mu tshisaka tshivua kumpala kua Maweja-Nangila, tshikale ne mampa kaayi mela buanga, Moshe kuangata diampa dimue kadiyi diela buanga, mukata muenza ne mafuta, kabidi ne kakata kakese. Kubitekaye pa mafuta ne pa tshibelu tshia luseke lua dia balume dia tshimpanga. 27Moshe kupesha Arone ne bana bende ba balume bintu bionsu abi ku bianza bua babiele mulu, babinyukule kumpala kua Maweja-Nangila. 28Pashishe kuangataye kabidi bintu abi ku bianza bia Arone ne bia bana bende ba balume, kubitentekajaye pa mutu pa milambu ya kuosha ivua pa tshilambuilu, kubioshila Maweja-Nangila. Ke muvuabu benza mudimu wa kubueja batuangaji mu mudimu nanku. Mulambu awu uvua ne dipembu dimpe didi disankisha Maweja-Nangila. 29Moshe kuangata tshiadi tshia tshimpanga atshi, kutshiela mulu, kutshinyukula. Pashishe kutshiangataye, anu muvua Maweja-Nangila mumuambile.
30Moshe kusambakaja mafuta a tshijila mu mashi avua ku tshilambuilu. Kuamiaminaye Arone, ne ku bilamba biende. Pashishe kuamiaminaye kabidi bana bende ba balume, ne ku bilamba biabu. Ke Arone ne bana bende ba balume ne bilamba biabu kushala bia tshijila.
31Moshe kuambila Arone ne bana bende ba balume ne:
— Nulambile munyinyi wa tshimpanga tshibidi atshi mu mushiku wa ntenta wa kusambakena. Nuudile nuenu nkayenu anu muaba awu, pamue ne mampa a tshijila. Ke mumvua munuambile diyi dia Maweja-Nangila ne: bintu ebi nebabidie amu kudi Arone ne bana bende ba balume. 32Kadi munyinyi ne mampa bidi bishale, nubioshe mu kapia. 33Nushale mu mushiku wa ntenta wa kusambakena too ne pakumbana matuku muanda mutekete a tshijila tshienu. 34Nanku bitudi benza lelu ebi, ke bivua Maweja-Nangila mutume diyi bua tuenze bua kunukobolola. 35Nushale anu mu mushiku wa ntenta wa kusambakena matuku muanda mutekete a munya ne a butuku, bua kuenza mudimu munufundile kudi Maweja-Nangila, bua kanufu. Ke mikenji ivua Mvidi Mukulu mungambile.
36Arone ne bana bende ba balume, kukumbaja mikenji yonsu ivua Maweja-Nangila mubatumine kudi Moshe.

Mikenji ya bena Levi 9
Arone ne bana bende ba balume badi batuadija mudimu
1Dituku divua dilonda matuku muanda mutekete avuabu bajidile Arone ne bana bende ba balume, Moshe kubabikila pamue ne bakulu ba bena Izrayele. 2Kuambilaye Arone ne:
— Angata muana wa ngombe mulume udi kayi ne bulema, umulambule Maweja-Nangila bu mulambu wa kukobolola nawu bantu. Wangate kabidi mukoku wa tshimpanga udi kauyi ne bulema, uulambule Maweja-Nangila bu mulambu wa kuosha. Wimane nabi kumpala kua Maweja-Nangila. 3Pashishe wambile bena Izrayele, bafile pabu mbuji wa mpumbu kudi Maweja-Nangila bu mulambu wa kukobolola nawu bantu. Bafile kabidi muana wa ngombe mulume, kabidi ne muana wa mukoku wa tshidimu tshimue, kayi ne bulema, bua kubilambula Maweja-Nangila bu mulambu wa kuosha. 4Bangate kabidi ngombe mulume, mukoku wa tshimpanga bua mulambu wa bobumue. Nenusakidile ku nyama mulambu wa bukula busampakaja ne mafuta. Bualu Maweja-Nangila neanumuenekele lelu.
5Nanku bionsu bivua Moshe muambe, kubifidilabu mu mushiku wa ntenta wa kusambakena. Pashishe bena Izrayele bonsu kuya kuimana muaba awu bua kutendelela Maweja-Nangila. 6Moshe kubambila ne:
— Panudi nukumbaja bionsu bivua Maweja-Nangila munuambile bua kuenza, yeye neadileje kunudi ne butumbi buende.
7Pashishe kuambilaye Arone ne:
— Semena ku tshilambuilu, ulambule mulambu wa kudikobolola nawu, ne mulambu wa kuosha. Wenze bionsu bidi bikengela bua wewe kudikobolola, kukobolola ne bena Izrayele bonsu. Pashishe ulambule milambu ya bena Izrayele. Wenze kabidi ne bionsu bidi bikengela bua kukobolola bantu, bu muvua Maweja-Nangila muambe.
8Arone kusemena pabuipi ne tshilambuilu, kukosa muana wa ngombe muminu bua kudikobolola. 9Nanku, bana bende ba balume kumuambuilabu mashi. Arone kutua munu wende mu mashi awu, kualaba ku matumba matalame avua ku tshilambuilu. Pashishe kuitshikijaye mashi avua mashale kuinshi kua tshilambuilu. 10Kuoshilaye Maweja-Nangila mafuta onsu, ne tuonyi tubidi, ne lutandatanda lua ku mutshima, bu muvua Maweja-Nangila muambile Moshe. 11Kadi munyinyi ne tshiseba, Arone kumuka nabi ku mitanda, kuya kubiosha.
12Pashishe Arone kukosa nyama wende wa tshimpanga wa mulambu wa kuosha awu muminu. Bana bende ba balume kumuambuila mashi. Arone kumiamina mashi awu ku nseke yonsu ya tshilambuilu. 13Kumupeshabu kabidi mutu wa nyama awu, ne munyinyi mumane kukosolola mabulu, bua kubioshila Maweja-Nangila pa tshilambuilu. 14Kusukulaye kabidi bia munda ne bikonu, kubitenteka pa milambu mikuabu ya kuosha ivua pa tshilambuilu.
15Pashishe Arone kuleja Maweja-Nangila milambu ivua bantu bafile. Kuangataye mbuji wa mpumbu wa mulambu wa kukobolola nawu bantu, kumukosa muminu. Pashishe kumulambulaye Maweja-Nangila, amu bu muvuaye mulambule ngombe wende. 16Kuambulaye nyama ya milambu ya kuosha ibidi ayi anu bilondeshile mikenji. 17Pashishe kulejaye Maweja-Nangila milambu ya bintu bia mu madimi. Kuambulaye dianza dia bukula, kuboshila Mvidi Mukulu pa tshilambuilu. Nanku, dinda dionsu bavua basakidila bintu abi ku mulambu wa kuosha. 18Arone kukosa muminu wa ngombe, ne wa mukoku wa tshimpanga, bivua bantu bafile bua mulambu wa bobumue. Pashishe bana bende ba balume kumuambuila mashi a nyama ayi. Arone kuamiamina ku nseke inayi ya tshilambuilu. 19Kumupeshabu munyinyi wa mafuta a ngombe, kabidi ne mukila, mafuta onsu adi malamate ku bia munda, tuonyi ne lutandatanda lua ku mutshima bia mukoku wa tshimpanga. 20Nanku Arone kutentekaja munyinyi wa mafuta awu pa biadi bia nyama ibidi ayi. Ke kuoshaye mafuta awu pa tshilambuilu. 21Pashishe Arone kuambula biadi bia nyama ne tshibelu tshia ku dia balume dia nyama, kubiela mulu, ubinyukula kumpala kua Mvidi Mukulu, bu muvua Maweja-Nangila muambile Moshe.
22Arone ujikija kulambula milambu ya kukobolola bantu, milambu ya kuosha, milambu ya bobumue, kuelaye bianza mulu, wela bena Izrayele lupemba. Pashishe kumukaye ku tshilambuilu.
23Nanku Moshe ne Arone kubuela mu ntenta wa kusambakena. Bobu bamane kupatukamu, kuelabu bantu lupemba. Nanku Maweja-Nangila kudileja kudi bena Izrayele ne butumbi buende. 24Diakamue kapia kufuma kudi Maweja-Nangila, kutema, kuosha milambu ya kuosha yonsu, ne mafuta a ku milambu mikuabu bivua pa tshilambuilu. Bantu bonsu bamone nanku, kuelabu tunkunduluila. Pashishe kudielabu mpala panshi.

Mikenji ya bena Levi 10
Mikenji idi itangila madilu
1Nadabe ne Abiku bavua bana ba balume ba Arone. Yonsu wa kudibu kuangata tshiamu tshiende tshia musenga wa kamonya, kuelamu makala a kapia, kabidi ne manananshi bua kulambula Maweja-Nangila. Kadi kapia kakavua ka tshijila, kakavua mushindu uvua Maweja-Nangila mubambile to. 2Diakamue kapia kufuma kudi Maweja-Nangila, kubosha, kubashidisha muaba awu. 3Nanku Moshe kuambila Arone ne:
— Ke muvua Maweja-Nangila mumane kukudimuka, pawaye wamba ne:
“Bonsu badi bangenzela mudimu, badi ne bua kunnemeka,
bualu ndi wa tshijila.
Bantumbishe, bantu bonsu batangile.”
Arone kushala mupuwa.
4Moshe kubikila Mishayele ne Elishafane, bana ba balume ba Uziyele mansebende wa Arone. Kubambilaye ne:
— Umbushayi bitalu bia bana benu muaba wa tshijila, numuke nabi mu mitanda bua kubijika.
5Ke kusemenabu pabuipi, kuambula bitalu abi, bivuadike mintumpu. Kumukabu nabi mu mitanda, bilondeshile diyi dia Moshe. 6Moshe kubikila Elazare ne Itamare, bana ba balume ba Arone, pamue ne Arone mene. Kubambilaye ne:
— Kanuteki madilu to. Longololayi nsuki yenu bimpe. Kanupandi bilamba bienu, bu bantu badi mu madilu, bualu nudi mua kufua, kabidi Maweja-Nangila udi mua kufikila bantu bonsu munda. Kadi bena Izrayele bakuabu bonsu bateke madilu bua bantu bavua Maweja-Nangila mushidishe ne kapia. 7Nanku nuenu kanumuku mu mushiku wa ntenta wa kusambakena bua kanufu, bualu Maweja-Nangila mmunulabe mafuta a tshijila.
Ke Arone ne bana bende kuitaba bionsu bivua Moshe ubambila.
Mikenji idi itangila maluvu makole
8Maweja-Nangila kuambila Arone ne: 9— Wewe ne bana bebe, kanuena mua kunua maluvu a mvinyo, nansha a kapia, panudi nubuela mu ntenta wa kusambakena, bualu nudi mua kufua. Mukenji ewu ushale kashidi kunudi ne kudi ndelanganyi yenu. 10Kanunu kabidi maluvu makole, panudi nusunguluja bintu bidi bia tshijila, ne bidi kabiyi bia tshijila, bidi ne mikiya, ne bidi kabiyi ne mikiya. 11Kanuena mua kunua kabidi maluvu makole, panudi nulongesha bena Izrayele mikenji eyi idi Maweja-Nangila mubatumine kudi Moshe.
Mikenji idi itangila minyinyi ya milambu
12Pashishe Moshe kuambila Arone ne bana bende ba balume babidi, Elazare ne Itamare, bavua bashale ne muoyi ne:
— Angatayi bukula budi bushale bua ku mulambu uvuabu balambula Maweja-Nangila. Nuenze nabu mampa kaayi mela buanga. Kadi nuadile pabuipi ne tshilambuilu, bualu adi biakudia bia tshijila menemene. 13Kabidi nudi mua kuadila amu muaba wa tshijila. Tshitupa tshia milambu ivuabu balambula Maweja-Nangila etshi, ntshienu nuenu batuangaji, bu mu-vua Maweja-Nangila mungambile. 14Kadi wewe ne bana bebe bonsu ba balume, nuangate tshiadi ne tshibelu bia nyama ya milambu ya bobumue, binuvua bela mulu, banyukula kumpala kua Maweja-Nangila, nubidile muaba musunguluke, bualu ntshitupa tshia mulambu tshidi tshiebe ne tshia bana bebe ba balume. Nudi mua kubidia pamue ne bana bebe ba bakaji. 15Nanku, misangu yonsu idibu bosha mafuta pa tshilambuilu kumpala kua Maweja-Nangila, nebafile kabidi tshibelu ne tshiadi, babiela mulu, babinyukule Pashishe wewe ne ndelanganyi yebe, nubiangate, nubidie, bualu mbintu bivua Maweja-Nangila munupe kashidi, bu muvuaye mumane kuamba.
16Moshe uvua musue kumanya tshivuabu benza ne mbuji wa mpumbu wa mulambu wa kukobolola nawu bantu. Kumuambilabu ne: “Mbuji wa mpumbu awu, mbamane kumuosha pa tshilambuilu kudi Elazare ne Itamare, bana ba Arone bavua bashale ne muoyi.” Ke kubafikilaye munda. Kubakonkaye ne:
17— Munyinyi ewu wa mulambu udi Maweja-Nangila munupe, kanuena baudile muaba kampande wa tshijila bua tshinyi? Kanuena bamanye ne: ngwa tshijila menemene anyi? Maweja-Nangila mmunupeshe nyama ewu bua nukobolole bena Izrayele ku malu mabi adibu benza. 18Bu munuvua kanuyi baya ne mashi a nyama ewu munda mua ntenta wa kusambakena, nuvua mua kudila munyinyi ewu muaba wa tshijila, bu mumvua munuambile.
19Arone kukonka Moshe ne:
— Lelu bena Izrayele bavua balambula Mvidi Mukulu mulambu wa kudikobolola, pamue ne mulambu wa kuosha. Kadi udi mumanye bivua bingenzekela. Nanku bu meme mudie munyinyi wa mulambu wa kukobolola dituku edi, Maweja-Nangila uvua mua kusanka anyi? 20Moshe umvua miaku eyi, kuitabaye.

Mikenji ya bena Levi 11
BIDI NE MIKIYA NE BIDI KABIYI NE MIKIYA
Nyama idi ne mikiya ne idi kayiyi ne mikiya
1Maweja-Nangila kuambila Moshe ne Arone 2bua bamanyisha bena Izrayele mikenji eyi:
“Ku nyama yonsu ya panu, nudie amu nyama eyi: 3Nudi mua kudia nyama idi ne mikonu mipanduluke, mikale ibiola bintu mukana, ibidia tshiakabidi. 4Kadi kanuena mua kudia nyama idi amu idiululula, nansha idi amu ne bikonu bipanduluka, bu mudi:
— kamelu kadi kadia kadiululula, kadi kakena ne bikonu bipanduluke to;
5— kanyama ka damane, kadi kadia kadiulula, kakayi ne bikonu bipanduluke;
6— kalulu ka mpata, kadi kadiululula, kadi kakena ne bikonu;
7— ngulube, bualu udi ne mikonu mipanduluke, kadi kena upingaja bintu mukana, ubidiululula.
8Nanku kanuena mua kudia munyinyi wayi, nansha kuyilenga padiyi mifue. Numanye ne: idi ne mikiya.
9“Ku nyama yonsu idi mu mayi, mu majiba, mu mayi manene ne mu misulu, nudi mua kudia minyinyi idi ne misalala ne mamba. 10Kadi minyinyi yonsu ya mu mayi idi kayiyi ne misalala nansha ne mamba, kanuyidi to, nansha tusha tudi tuvuandulula mayi, nansha tunyinyi tukuabu tua mu mayi. 11Numanye ne: minyinyi ayi idi ne mikiya. Kanuena mua kuyidia, nansha kuyilenga padiyi mifue. 12Nanku, minyinyi yonsu ya mu mayi idi kayiyi ne misalala nansha ne mamba, kanuena mua kuyidia to.
13“Kanuena mua kudia nyunyi eyi to: tshiminyi, mukanku, kabemba ka mvulu, 14ntuba, nansha nyunyi idi mifuane mukanku, 15tshikololu, 16kasonga nyunyi, mfiondu, mukuekue, nansha nyunyi idi mifuane kabemba, 17tshipungulu, tshiowa, kakutukutu, 18mukute, kakololu, nkumbikumbi, 19kalama ngomba, kasongu mule, miena kasuba, nansha mudima.
20“Kanuena mua kudia bishi bidi ne masala, bikale kabidi ne mapangu anayi. 21Kadi ku bintu bionsu bidi ne masala, bikale kabidi ne mapangu anayi, nudi mua kudia anu bidi ne mikolu, bitupika. 22Ke mpasu yonsu, nsua, bintunta ne mintuntu. 23Nanku kanuena mua kudia bishi bikuabu bionsu bidi ne masala, kabidi ne mapangu anayi. Numanye ne: bidi ne mikiya.
Bintu bidi bipetesha mikiya
24“Nyama mikuabu idi ipetesha muntu mikiya too ne ku dilolu, padiye uyilenga, yoyi mimane kufua. 25Padi muntu wambula nyama ayi mimane kufua, nansha yeye musukule bilamba biende, utshidi amu ne mikiya too ne ku dilolu. 26Nyama idi ne mikiya idi nunku: — nyama idi kayiyi ne mikonu mipanduluke, kayiyi ipingaja bintu mukana, ibidia kabidi. Padi muntu ulenga nyama eyi, udi upia mikiya;
27— nyama yonsu idi yenda pa munda mua diikasa. Padiyi mifue, muntu muyilenge, udi upia mikiya. 28Muntu yonsu udi uyambula, padiyi mifue, nansha yeye musukule bilamba biende, utshidi anu ne mikiya too ne ku dilolu.
29“Ku tunyama tukese tudi tuenda panshi, numanye ne: tudi ne mikiya tudi nunku: tshibulebule, mpuku, misodi ya mishindu yonsu, 30dibula mutshi, dimemba, tshimpulumunzu, lomba ne lungonyonyi. 31Nanku, numanye ne: tunyama etu tuonsu tudi ne mikiya. Padi tunyama etu tufua, muntu utulenga, neapie mikiya too ne ku dilolu. 32Kadi padi kanyama kamue ka ku tunyama etu kapona, kafuila mu tshintu bu mudi: luvu, tshilamba, tshiseba nansha tshibombi, badi ne bua kusukula tshintu atshi. Kadi, tshidi ne mikiya too ne ku dilolu, pashishe mikiya idi ijika. 33Padi kanyama kamue ka ku tunyama etu kapona mu luesu lua dibumba, bintu bionsu bidi mu luesu bidi bipia mikiya. Luesu alu badi ne bua kulushipa. 34Padi mayi avua mu luesu alu masampukila ku tshintu tshidibu mua kudia nansha kunua, tshintu atshi tshidi ne mikiya, nansha tshiotshi mu luesu lua mushindu kayi. 35Padi kanyama kafue kaponena pa tshintu kampande, bu mu ditshiwa, tshintu atshi netshipie mikiya. Mbimpe kutshinyangakaja, bualu ntshipie mikiya. 36Padi kanyama kamue kafue, kaponena mu mpokolu nansha mu tshiina tshia mayi, mayi awu kaena ne bualu to, adi mimpe. Kadi muntu udi upatula kanyama kafue aku mu mayi, neapie mikiya. 37Padi kanyama kafue kaponena pa ntete ya kukuna, ntete ayi kayena ne bualu to, idi anu mimpe. 38Kadi, padi kanyama aka kafue, kaponena mu ntete mimane kubombeka mu mayi bua kuyidia, ntete ayi idi ipia mikiya.
39“Padi nyama wa ku inudi nudia mudifuile, muntu mulenge nyama awu neapie mikiya too ne ku dilolu. 40Muntu udi udia munyinyi wa nyama awu, nansha yeye musukule bilamba biende, udi amu upia mikiya too ne ku dilolu. Muntu udi wambula nyama awu mufue, nansha yeye musukule bilamba biende, utshidi ne mikiya too ne ku dilolu.
41“Nanku tunyama tuonsu tukese tudi tuenda panshi, kanuena mua kudia munyinyi watu to. 42Bintu bidi bilandala, nansha bidi bienda ne mikolu inayi, nansha ne ya bungi, kanuena mua kubidia to. 43Nudimuke, kanulengi bintu ebi, bualu nudi mua kupia mikiya. Kanudinyangi. 44Meme ndi Maweja-Nangila Mvidi Mukulu wenu. Nuikale bantu ba tshijila, bualu meme ndi wa tshijila. Kanudinyangi nuenu ne bintu ebi bibi, bidi bilandala panshi, bualu nudi mua kupia mikiya. 45Meme ndi Maweja-Nangila, udi munupatule mu ditunga dia Ejipitu, bua ngikale Mvidi Mukulu wenu. Nuenu nuikale bantu ba tshijila, bu mundi meme wa tshijila.”
46Mikenji eyi idi itangila nyama, nyunyi, minyinyi ya mu mayi ne bionsu bidi bienda pa buloba. 47Mikenji eyi idi bua nuenu kumanya bintu bidi ne mikiya ne bidi kabiyi ne mikiya. Kadi mbua numanye binudi mua kudia ne binudi kanuyi mua kudia.

Mikenji ya bena Levi 12
Mua kukobolola mukaji kunyima kua dileta
1Maweja-Nangila kumanyisha Moshe 2bua ambile bena Izrayele mikenji eyi ne:
“Padi mukaji ulela muana wa balume, mukaji awu udi upia mikiya matuku muanda mutekete, anu bu muvuaye muyipie mu matuku ende a tshijila tshia bakaji. 3Padi matuku muanda mukulu akumbana, bateke muana awu panshi. 4Pashishe padi mamuende wa muana awu kayi muanji kudilongolola ku buvyele budiye nabu, kena mua kulenga tshintu tshia tshijila, kena mua kubuela muaba wa tshijila, too ne padi matuku makumi asatu ne asatu akumbana.
5“Padi mukaji ulela muana wa bakaji, neashale ne mikiya mbingu ibidi, anu bu muyilaye mupie mikiya matuku ende a tshijila tshia bakaji. Kadi ashale kabidi nanku bua kudilongolola mu buvyele buende, too ne padi matuku makumi asambombu ne asambombu akumbana.
6“Nanku padi matuku a kudilongolola ku buvyele akumbana, bua muana wa balume, nansha bua wa bakaji uvuaye mulele, mukaji awu aye kudi mutuangaji, imanyine ku mushiku wa mbelu wa ntenta wa kusambakena. Amupeshe muana wa mukoku wa tshidimu tshimue bua aulambule Maweja-Nangila, bu mulambu wa kuosha. Neamupeshe kabidi nkudimba nansha kamanda-nkutshi bu mulambu wa kukobolola nawu bantu. 7Mutuangaji nealeje Maweja-Nangila milambu eyi, bua kulongolola muvyele awu ne kujikija buvyele buende. Amu kutuadija pa diba adi, mukaji awu kena kabidi ne mikiya ya buvyele to.”
Ke munudi mua kuenzela mukaji yonsu padiye ulela muana wa balume, nansha wa bakaji.
8“Kadi padi mukaji awu kayi mua kupeta muana wa mukoku, udi mua kufila nkudimba ibidi, nansha tumanda-nkutshi tubidi. Nyunyi umue ikale bu mulambu wa kuosha, mukuabu ikale bu mulambu wa kumukobolola nawu. Nanku padi mutuangaji ulambula bintu abi kudi Maweja-Nangila, buvyele bua mukaji buajiki.”

Mikenji ya bena Levi 13
Masama a pambidi pa muntu
1Maweja-Nangila uvua muambile Moshe ne Arone ne:
2“Padi muntu ne tshiuja pambidi, nansha muaba muwule, nansha muikale ne dikeji ditoke, dimueneka bu disama dia nsudi, baye ne muntu awu kudi mutuangaji Arone, nansha kudi umue wa ku ndelanganyi yende. 3Mutuangaji neakenkete muaba udi disama. Pikale boya bua muaba awu butokoloke, kabidi muaba awu mondoke, mutuangaji neajadike ne: muntu awu udi ne disama dia nsudi. Neambe ne: muntu ewu udi ne mikiya. 4Kadi padi muntu awu ne dikeji ditoke pambidi, mputa kayi mondoke, kabidi boya kabuyi butokoloke, mutuangaji neumushe muntu awu munkatshi mua bantu. Amuteke pa nkayende matuku muanda mutekete. 5Nanku dituku dia muanda mutekete, mutuangaji neakenkete muntu awu kabidi. Padiye umona ne: disama didi amu muvuadi, kadiena ditampakane mubidi mujima, neateke kabidi muntu awu pa nkayende matuku muanda mutekete makuabu. 6Pashishe, dituku dia muanda mutekete, mutuangaji neakonkonone muntu awu tshiakabidi. Padiye usangana dikeji dienda dikepela, kadiyi ditampakane pambidi, mutuangaji neajadike ne: muntu awu uvua amu ne tshiuja. Mutuangaji neambe ne: muntu awu kena ne mikiya to. Nanku muntu awu neasukule amu bilamba biende bua kikadi ne mikiya. 7Padi mutuangaji mumane kuteta muntu, mumusangane ne: kena ne mikiya, kadi pashishe dikeji didi dituadija kutampakana pambidi, muntu awu neapingane tshiakabidi kudi mutuangaji. 8Mutuangaji neamukenkete tshiakabidi. Padiye umona ne: dikeji didi dienda ditampakana pa dikoba, neambe ne: muntu ewu udi ne mikiya, bualu tshidiye natshi ndisama dia nsudi.
9“Muntu yonsu udi ne disama difuanangane ne dia nsudi, nebamufile kudi mutuangaji. 10Mutuangaji neamukenkete. Padiye ne tshiuja, kabidi padi boya bua muaba awu butokoloke, mputa upatuka tufina, 11mutuangaji neambe ne: muntu ewu udi ne mikiya, bualu neikale ne disama diende adi misangu ne misangu. Nanku kabena ne bua kumuteka pa nkayende to. Bualu mbimueneke patoke ne: udi ne mikiya. 12Kadi padi mutuangaji umona ne: muntu ewu udi ne mpusu mubidi mujima, ku mutu too ne ku makasa, 13neamukenkete menemene. Padiye umona mpusu mitampakane mubidi mujima, neambe ne: muntu ewu kena mupie mikiya, bualu mubidi wende mujima mmuandamuke mutoke. 14Kadi dituku didi mputa umueneka, upatuka tufina, muntu awu neikale ne mikiya. 15Mutuangaji udi ukenketa miaba idi mputa. Padiye umona ipatuka tufina, neambe ne: muntu ewu mmupie mikiya. Bualu mputa udi upatuka tufina mushindu ewu, udi ne mikiya, uleja disama dia nsudi. 16Padi mputa awu utokoloka tshiakabidi, muntu neaye kudileja kudi mutuangaji. 17Mutuangaji neamukenkete. Padiye umona ne: mputa mmutokoloke tshiakabidi, neambe ne: mputa wa mushindu ewu kena ne mikiya to. Nanku muntu ewu kena mupie mikiya nansha.
18“Padi muntu mushale ne tshibangu tshia tshiuja pambidi, 19padi tshibangu tshiuwula tshiakabidi, nansha dikeji ditokoloke dimueneka mu tshibangu atshi, muntu awu aye kudileja kudi mutuangaji. 20Padi mutuangaji umona ne: tshibangu ntshiondoke, kabidi boya bua muaba awu mbutokoloke, mutuangaji neambe ne: muntu ewu mmupie mikiya. Bualu udi ne disama dia nsudi, dimuenekela mu tshibangu tshia tshiwuja. 21Pamona mutuangaji ne: boya bua muaba awu kabuena butokoloke, kabidi tshibangu katshiena tshiondoke, tshibangu atshi tshidi anu tshimpe, neateke muntu awu pa nkayende matuku muanda mutekete. 22Pashishe pikale dikeji ditampakane pambidi ponsu, mutuangaji neambe ne: muntu ewu mmupie mikiya, bualu udi ne disama dia nsudi. 23Kadi padi dikeji kadiyi ditampakana pambidi ponsu, mutuangaji neambe ne: muntu awu kena mupie mikiya to. Udi amu ne tshibangu tshia tshiuwuja.
24“Kadi padi muntu ne mputa wa kapia pambidi, tshibangu tshia mputa awu tshikale tshitokoloke, nansha tshikunzubile, 25mutuangaji neakenkete muaba udi disama. Padi tshibangu atshi tshiondoke, boya bua muaba awu butokoloke, mutuangaji neambe ne: muntu ewu mmupie mikiya, bualu disama dia nsudi ndimuenekela mu tshibangu tshia mputa wa kapia. 26Kadi padi mutuangaji umona ne: mu tshibangu kamuena boya butokoloke, kabidi katshiena tshiondoke, tshidi anu tshimpe, neateke muntu ewu pa nkayende matuku muanda mutekete. 27Padi dituku dia muanda mutekete dikumbana, mutuangaji mumone ne: muntu awu udi ne disama mubidi mujima, ambe ne: muntu ewu mmupie mikiya, bualu udi ne disama dia nsudi. 28Kadi padi dikeji adi dikale anu muadi muvuadi, kadiyi ditampakane pambidi ponsu, mutuangaji ambe ne: muntu ewu kena mupie mikiya to. Udi amu ne tshibangu tshia mputa wa kapia.
29“Padi muntu mulume nansha mukaji muikale ne bilundu ku mutu, nansha ne mputa ku tshibanga, 30mutuangaji amukenkete. Padi mputa awu mondoke, kabidi boya bua muaba awu bukunzubile, buenda butuka, mutuangaji neambe ne: muntu ewu mmupie mikiya, bualu udi ne disama dia nsudi ku mutu nansha ku tshibanga. 31Kadi padi mutuangaji umona ne: mputa awu kena mondoke, kabidi muaba awu kawena boya bukunze, nenku mutuangaji anji kuteka muntu awu pa nkayende matuku muanda mutekete. 32Padi mutuangaji ukenketa tshiakabidi muntu awu dituku dia muanda mutekete, usangana disama kadiyi ditampakane muntu mubidi mujima, kayi ne boya butokoloke, nansha mputa mondoke, 33muntu awu neakungule mu mutu, ashiye miaba idi mputa ya bilundu. Pashishe, mutuangaji amuteke pa nkayende matuku makuabu muanda mutekete. 34Padi matuku awu muanda mutekete ajika, mutuangaji neakenkete muntu awu tshiakabidi. Padiye usangana mputa ya bilundu kayiyi mitampakane mutu mujima, kayiyi miondoke, mutuangaji neambe ne: muntu ewu kena mupie mikiya to. Nanku muntu uvua ne disama, neasukule anu bilamba biende bua kikadi ne mikiya to. 35Kadi padi mutuangaji mumane kuamba ne: muntu ewu kena mupie mikiya, pashishe mputa ya bilundu imueneka kabidi mu mutu, 36mutuangaji neakenkete musangu muibidi. Padi mputa mitampakane mutu mujima, mutuangaji kena ne bua kutangila boya to. Bualu biamueneki patoke ne: muntu awu mmupie mikiya. 37Kadi padi mputa ya bilundu kayiyi mitampakane, kabidi boya bukunze butoloke muaba awu, mutuangaji neambe ne: muntu ewu kena mupie mikiya to, bualu disama diende ndimane kujika.
38“Padi muntu mulume nansha mukaji muikale ne makeji matokoloke pambidi, 39mutuangaji neamukenkete. Padiye usangana makeji mikale ne mubidi muimpe, disama adi kadiena dikole to. Nanku muntu awu kena mupie mikiya to.
40“Padi muntu ne dibala mutu mujima, kena mupie mikiya to. 41Padi nsuki ya pa lubombu ituka, upeta dibala muaba awu, kena mupie mikiya to. 42Kadi padi mu dibala dia ku dikoshi nansha mu lubombu mumuenekela dikeji dikunzubile, atshi ndisama dia nsudi didi dituadija. 43Mutuangaji amukenkete. Padiye umona mputa mu dibala mukunzubile, mufuanangane ne wa disama dia nsudi, 44mutuangaji neambe ne: muntu awu mmupie mikiya, bualu disama dia nsudi ndimukuate ku mutu.
45“Muntu yonsu udi ne disama dia nsudi, udi ne bua kuvuala bilamba bipandike. Kena mua kuasa tshifulu ku mutu to. Abuikile kuinshi kua mpala. Ele amu mbila ne: ‘Ndi mupie mikiya! Ndi mupie mikiya!’ 46Matuku onsu adi muntu awu ne disama, udi mupie amu mikiya. Nanku udi ne bua kumuka mu mitanda, kuya kusomba pa nkayende.
Mikenji ya bintu bidi bikuata butu nansha nsumba
47“Padi butu bukuata ku bilamba bienza ne miosa ya nyama, nansha ku bia ndanda, 48nansha ku bilamba bia pambidi bienza ne miosa ya nyama, nansha ne ndanda, nansha ku bilamba bia biseba, nansha ku bintu bienza ne biseba, 49padi makeji awu amueneka makunzubile, nansha a mayi a matamba, mutuangaji neakenkete butu abu. 50Mutuangaji mumane kukenketa tshintu tshidi ne makeji, neatshiteke pa nkayatshi matuku muanda mutekete. 51Padi dituku dia muanda mutekete dikumbana, mutuangaji udi ukenketa dikeji tshiakabidi. Padidi ditampakane ku tshintu tshijima, udi ujadika ne: tshintu atshi ntshipie mikiya, bualu utshikuate butu budi kabuyi mua kumusha. 52Nanku, mutuangaji udi osha tshilamba atshi, nansha tshiotshi tshilamba tshia mushindu kaayi, nansha tshiotshi tshia pambidi, nansha tshiotshi tshienza ne miosa ya nyama, nansha tshienza ne ndanda, nansha tshiotshi tshia biseba. Bu mudi butu kabuyi mua kumusha, boshe tshintu atshi. 53Kadi padi mutuangaji utshikenketa, umona ne: dikeji adi kadiena ditampakane tshintu tshijima, 54udi utuma diyi bua basukule tshintu atshi. Batshiteke kabidi pa nkayatshi matuku muanda mutekete makuabu. 55Pashishe, mutuangaji neatshikenkete kabidi. Padiye umona ne: dikeji adi ndishale anu mushindu umue, nansha kadiyi ditampakane, udi wamba ne: tshintu etshi ntshipie mikiya. Mutuangaji neatshioshe, nansha butu bukuate luseke lumue. 56Kadi padibu basukule tshintu atshi, dikeji dishale dimueneka kakese, mutuangaji neakose anu muaba udi dikeji awu. 57Pashishe padi butu bukuate ku tshintu atshi, dikeji dimueneka tshiakabidi, neboshe tshintu atshi.
58“Padibu basukula tshintu atshi, dikeji dijika, batshisukulule musangu muibidi, bua tshishale katshiyi ne mikiya.”
59Ke mikenji idi itangila bintu bikuate butu, nansha biobi bienza ne miosa ya nyama, nansha bienza ne ndanda, nansha bilamba bikuabu bia pambidi, nansha bienza ne biseba. Mikenji eyi idi yambuluisha bua kujadika ne bintu ebi mbipie mikiya, nansha kabiena biyipia.

Mikenji ya bena Levi 14
Mua kukobolola muena nsudi
1Maweja-Nangila kuambila Moshe ne:
2“Bua nuenu kukobolola muntu uvua ne nsudi, nuye nende kudi mutuangaji. 3Mutuangaji umuke ne muntu awu mu mitanda, aye kujadika mushindu udi disama. Padi disama diende dijika, 4mutuangaji neatume diyi bua batuale nyunyi ibidi ya muoyi idi kayiyi ne mikiya, mitshi ya sedre, bilamba bienza ne miosa ya nyama bilaba kakula, ne mabeji a mutshi wa isope. 5Mutuangaji atume diyi bua bakosele muminu wa nyunyi umue pa luesu lua dibumba, luikale ne mayi a mu mpokolu. 6Pashishe neangate mitshi ya sedre, bilamba bienza ne miosa ya nyama bilaba kakula, mabeji a mutshi wa isope pamue ne nyunyi uvua mushale ne muoyi. Abitue mu mashi adi mu luesu a nyunyi uvuabu bakose muminu. 7Pashishe amiamine mashi awu pambidi pa muena nsudi misangu muanda mutekete bua kumukobolola, wamba ne: ‘Muntu ewu kena ne mikiya.’ Nenku mutuangaji alekele nyunyi uvua mushale ne muoyi, aye mu tshisuku. 8Muena nsudi uvuabu bakobolola awu, asukule bilamba biende, akungule nsuki ne boya buonsu, wowe mayi adi umusha mikiya. Pashishe apingane mu mitanda. Kadi ashale matuku muanda mutekete kayi ubuela mu ntenta wende. 9Dituku dia muanda mutekete, muena nsudi awu asukule bilamba biende, akungule nsuki, miedi, makiki ne boya buonsu budi pambidi pende. Pashishe wowe mayi. Nanku kena kabidi ne mikiya.
10“Dituku dia muanda mukulu, muena nsudi awu, afile bana ba mikoku babidi badi kabayi ne bulema, ne lukungulu lua mukoku lua tshidimu tshimue kaluyi bulema. Afile kabidi kilo tshitema ya bukula bua mulambu busambakaja ne mafuta, ne tshitupa tshia litre tshia makuabu mafuta. 11Mutuangaji imanyike muena nsudi awu ne bintu biende bionsu kumpala kua Maweja-Nangila, mu mushiku wa ntenta wa kusambakena. 12Pashishe mutuangaji udi wangata muana wa mukoku umue, bu mulambu wa dinua tshibalu, ne tshitupa tshia litre tshia makuabu mafuta, abiele mulu, abinyukule. 13Akosele muana wa mukoku awu muminu anu muaba wa tshijila, udibu bakosela nyama miminu ya milambu ya kuosha ne ya kukobolola nayi bantu. Nanku, bintu bia mulambu wa kukobolola nawu bantu ne bia mulambu wa dinua tshibalu, nebabiangate kudi mutuangaji, bualu mbintu bia tshijila menemene. 14Mutuangaji neangate mashi a nyama wa milambu, aalabe muntu udi udikobolola awu ku lusongu lua ditshi, ku tshiala ne ku muana nkasa munene bia luseke lua dia balume. 15Mutuangaji neangate kabidi mafuta, aele mu tshianza tshiende tshia luseke lua dia bakaji. 16Pashishe atue munu wende wa tshianza tshia balume, udi ulonda tshiala, mu mafuta adi mu tshianza tshiende tshia bakaji, amiamine mafuta awu ne munu misangu muanda mutekete kumpala kua Maweja-Nangila. 17Nanku mafuta adi mashale mu tshianza awu, mutuangaji neaalabe muntu udi udikobolola miaba iwaye mulabe mashi a mukoku wa mulambu wa dinua tshibalu: ku lusongu lua ditshi, ku tshiala, ne ku muana nkasa munene bia luseke luende lua dia balume. 18Kadi mafuta makuabu adi mashale mu tshianza, mutuangaji neaele muntu awu mu mutu bua kumukobolola, kumpala kua Maweja-Nangila. 19Mutuangaji neambule mulambu wa kukobolola nawu muntu awu. Pashishe neamuenzele bionsu bidi bikengela bua muntu kikadi ne mikiya. Nanku neakose muminu wa nyama wa mulambu wa kuosha. 20Neamoshile mujima pa tshilambuilu pamue ne bukula. Musangu wa ndekelu neajikije bionsu bidi bikengela bua muntu ashale kayi ne mikiya.
Mua kukobolola mupela udi ne disama dia nsudi
21“Padi disama dia nsudi dikuata mupela, mupange bintu bionsu ebi, alambule anu muana wa mukoku umue bu mulambu wa dinua tshibalu, udibu balambula Maweja-Nangila bua kudikobolola. Alambule kabidi kilo isatu ya bukula busambakaja ne mafuta, kabidi ne mafuta tshitupa tshia litre. 22Angata kabidi nkudimba ibidi nansha tumanda-nkutshi tubidi. Nyunyi umue ikale bua mulambu wa kudikobolola nawu, mukuabu bua mulambu wa kuosha. 23Dituku dia muanda mukulu, muntu udi udikobolola awu, neafile bintu ebi kudi mutuangaji kumpala kua Maweja-Nangila mu mushiku wa ntenta wa kusambakena. 24Pashishe mutuangaji neangate muana wa mukoku ne mafuta. Neabiele mulu, abinyukule kumpala kua Maweja-Nangila. 25Mutuangaji akose muana wa mukoku muminu, angate mashi, aalabe ku lusongu lua ditshi lua muntu awu, ku tshiala ne ku muana nkasa munene bia ku luseke lua dia balume dia muntu, udi udikobolola awu. 26Mutuangaji ele mafuta mu tshianza tshiende tshia bakaji, 27pashishe atue munu wende watshianza tshia balume, udi mulonde tshiala mu mafuta adi mu tshianza tshia bakaji, amiamine mafuta awu ne munu wende misangu muanda mutekete kumpala kua Maweja-Nangila. 28Nanku mafuta adi mashale mu tshianza awu, mutuangaji aalabe kabidi makese muntu, udi udikobolola awu, miaba ivuaye mulabe mashi a nyama wa mulambu, ku lusongu lua ditshi, ku tshiala ne ku muana nkasa munene bia luseke luende lua dia balume. 29Kadi mafuta makuabu adi mashale mu tshianza, mutuangaji aele mu mutu wa muntu udi udikobolola, bua ajikije mikiya yonsu, amuenzele bionsu bidi bikengela bua muntu ashale kayi ne mikiya kumpala kua Maweja-Nangila. 30Mutuangaji angate nyunyi umue wa ku idi muntu mufile, kamanda-nkutshi nansha nkudimba, 31alambule nyunyi umue bu mulambu wa kudikobolola, mukuabu bu mulambu wa kuosha. Mutuangaji alambule mulambu awu pamue ne mulambu wa bukula. Ajikije mikiya yonsu kumpala kua Maweja-Nangila bua muntu ashale kayi ne mikiya.”
32Mikenji eyi idi itangila muntu yonsu udi ne disama dia nsudi, kadi kayi ne mushindu wa kupeta bintu bia tshibidilu bia kudikobolola nabi.
Nzubu mukuate butu
33Maweja-Nangila kuambila Moshe ne Arone ne:
34“Panuikala bafike mu ditunga dia Kenaane dindi munupeshe, pandi mmuenesha butu mu nzubu wa muntu mu ditunga adi dipiadipia, 35muena nzubu awu aye kuambila mutuangaji ne: ndi mumone ditoba dia butu mu nzubu muanyi. 36Mutuangaji kayi muanji kubuela mu nzubu amu bua kutangila mudiye mukuate butu, neatume diyi bua bapatule bintu bionsu bivua mu nzubu. Padiye muenza nanku, bintu bionsu bivua mu nzubu nebishale kabiyi bipie mikiya to. Pashishe mutuangaji neabuele mu nzubu bua kukenketa mushindu udi ditoba. 37Padi ditoba didi ku tshimana dikale dikunze nansha difike, kabidi diumbule tshimana, 38mutuangaji apatuke, injile, akange ku nzubu aku matuku muanda mutekete. 39Padi dituku dia muanda mutekete dikumbana, mutuangaji apingane kabidi bua kukenketa mushindu udi ditoba. Padi ditoba adi ditampakane ku tshimana, 40mutuangaji atume diyi, balamune mabue adi makuate butu awu. Baye kuimansha ku mpenga kua tshimenga muaba wa bintu bibi. 41Pashishe neatume diyi bua bakone ku bimana bionsu bia munda mua nzubu, baye kuimansha bionsu bidibu bakone abi ku mpenga kua tshimenga, muaba wa bintu bibi. 42Nenku, nebapingaje mabue makuabu, basunguile tshiakabidi miaba ivua mabue ayi.
43“Kadi padibu bamane kulamuna mabue a nzubu awu ne matoba avuaku, bakone bimana babishinguila, kadi nzubu awu mukuate kabidi butu, 44mutuangaji neaye kukenketa kabidi mushindu udi ditoba. Padi ditaba adi dimueneka menemene, nunku neajadike ne nzubu udi mupie mikiya, bualu kakuena mushindu wa kumusha butu abu to. 45Nebupule nzubu awu, bumushe bintu bionsu bivua bimuibaka nabi: mabue, mabaya ne bionsu bivua bishinguila nabi. Nebimanshe bintu abi ku mpenga kua tshimenga muaba wa bintu bibi.
46“Muntu yonsu udi ubuela mu nzubu awu matuku avuabu bamuinjile, bamukange, neapie mikiya too ne ku dilolu. 47Muntu yonsu udi ulala mu nzubu awu, nansha udilamu biakudia, udi ne bua kusukula bilamba biende.
48“Padibu bamane kushinguila nzubu awu, mutuangaji usangana butu kabuyi bumueneka tshiakabidi, neambe ne: nzubu ewu kena mupie mikiya to, bualu butu mbujike buonsu.
49“Bua kujikija mikiya ya mu nzubu awu, mutuangaji angate nyunyi ibidi, mitshi ya sedre, bilamba bienza ne miosa ya nyama bilaba kakula, ne mabeji a mutshi wa isope. 50Akosele muminu wa nyunyi umue pa luesu lua dibumba, luikale ne mayi a mpokolu. 51Pashishe mutuangaji neangate nyunyi udi mushale ne muoyi, mitshi ya sedre, bilamba bienza ne miosa ya nyama bilaba kakula, ne mabeji a mutshi wa isope. Neabitue mu mashi a nyunyi uvuaye mukose muminu, ne mu mayi a mpokolu adi mu luesu. Neamiamine mashi awu ne mayi mu nzubu misangu muanda mutekete. 52Bua kujikija mikiya ya nzubu awu, mutuangaji neangate nanku mashi a nyunyi, mayi a mpokolu, nyunyi uvua mushale ne muoyi, mitshi ya sedre, bilamba bienza ne miosa ya nyama bilaba kakula, ne mabeji a mutshi wa isope. 53Nenku mutuangaji neapatuke mu tshimenga ne nyunyi uvua mushale ne muoyi, amulekele, abuke, aye mu tshisuku. Ke mushindu udiye ujikija mikiya ku nzubu nanku.”
54Mikenji eyi idi itangila disama dia nsudi dia mishindu yonsu: kababa, 55biwuja, muaba muwule, dikeji ditoke pambidi pa muntu, 56butu budi bukuate pa bilamba, nansha ku nzubu. 57Mikenji eyi idi ijadika mudibu mua kusunguluja bantu nansha bintu bidi ne mikiya, ne bidi kabiyi nayi.

Mikenji ya bena Levi 15
Mikiya mipeta ku masama a bantu balume
1Maweja-Nangila kuambila Moshe ne Arone bua 2bamanyishe bena Izrayele ne:
“Padi muntu mulume mupete disama ku butaka buende, tufina tupatukamu, muntu awu mmupie mikiya. 3Nanku padi tufina atu tupatuka, nansha tupatakaja mubidi wende awu, tufina atu tudi ne mikiya, tudi lukuatshisha kabidi muntu mikiya. 4Muaba onsu udi muntu awu usomba, nansha bulalu budiye ulala, bidi anu bipia mikiya. 5Kabidi muntu yonsu udi ulenga bulalu abu, asukule bilamba biende, wowe mayi. Kadi neikale mupie mikiya too ne ku dilolu. 6Muntu yonsu udi usomba pa tshintu tshivua muena disama musombe, neasukule bilamba biende, wowe mayi. Kadi neikale mupie mikiya too ne ku dilolu. 7Muntu yonsu udi ulenga muena disama adi, neasukule bilamba biende, wowe mayi. Kadi neikale mupie mikiya too ne ku dilolu. 8Padi mate a muena disama amatshila muntu udi kayi ne mikiya, muntu awu asukule bilamba biende, wowe mayi. Kadi neikale mupie mikiya too ne ku dilolu. 9Padi muena disama edi musombe pa tshiseba tshia kabalu, tshiseba etshi netshikale tshipie mikiya. 10Muntu yonsu udi ulenga tshintu tshivua muena disama edi musombe, neapie mikiya too ne ku dilolu. Kabidi muntu yonsu udi wambula tshintu tshivua muena disama edi musombe, neasukule bilamba biende, wowe mayi. Kadi neikale mupie mikiya too ne ku dilolu. 11Padi muena disama edi kayi muanji kuowa mayi ku bianza, ulenga muntu mukuabu, udiye mulenge awu wowe mayi, asukule bilamba biende. Kadi neikale mupie mikiya too ne ku dilolu. 12Kadi luesu lua dibumba luvua muena disama adi mulenge, nebaluzaze. Luvu luvuaye mulenge, nebalukone ne mayi mavule.
13“Diba didi tufina, tuvua tupatuka, tupisha muntu awu mikiya, tujika, muntu awu udi ne bua kushala muindile matuku muanda mutekete bua mikiya yende kujika payi. Nanku asukule bilamba biende, wowe mayi a mpokolu bua mikiya kujikayi. 14Padi dituku dia muanda mukulu dikumbana, udi wangata nkudimba ibidi, nansha tumanda-nkutshi tubidi, ubipeshila mutuangaji mu mushiku wa ntenta wa kusambakena, kumpala kua Maweja-Nangila. 15Pashishe mutuangaji udi ulambula nyunyi umue bua mulambu wa kukobolola nawu bantu, ne nyunyi mukuabu bua mulambu wa kuosha. Ke mudi mutuangaji ujikija mikiya ya muntu nanku kumpala kua Maweja-Nangila, bua muntu kashadi ne mikiya ya dipatuka dia tufina.
16“Padi muntu upatula biana, udi ne bua kuowa mayi mubidi mujima. Kadi neikale mupie mikiya too ne ku dilolu. 17Nenku bilamba bionsu, nansha biseba, bivua biana bimatshila, neabisukule ne mayi. Kadi nebikale bipie mikiya too ne ku dilolu.
18“Padi mulume mubuelele mukaji mu nzubu, bonsu babidi nebowe mayi mubidi mujima. Kadi nebikale bapie mikiya too ne ku dilolu.
Mikiya ya bakaji ku tshijila
19“Padi mukaji ku tshijila tshia bakaji, mashi apatuka mu mubidi wende, udi ushala mupie mikiya matuku muanda mutekete. Muntu yonsu udi umulenga, udi upia mikiya, ushala nayi too ne ku dilolu. 20Nanku muaba onsu uvua mukaji awu musombe, nansha bulalu buvuaye mulale pawaye ku tshijila tshia bakaji, bidi bipia mikiya. 21Muntu yonsu udi ulenga bulalu buvua mukaji awu mulale, 22nansha tshintu tshionsu tshivua mukaji awu musombe, asukule bilamba biende, wowe mayi. Kadi neikale mupie mikiya too ne ku dilolu. 23Muntu yonsu udi ulenga tshintu tshivua pa bulalu bua mukaji awu, nansha tshivua pa muaba uvuaye musombe, neikale mupie mikiya too ne ku dilolu. 24Padi muntu ubuelela mukaji awu mu nzubu, mu matuku atshidiye ku tshijila tshia bakaji, muntu awu udi upia mikiya ivua nayi mukaji awu. Kabidi udi uyipia matuku muanda mutekete, uyipisha ne bulalu buonsu budiye ulala.
25“Padi mukaji umona tshijila tshia bakaji matuku mavule, katshiyi pa diba diatshi, nansha padiye ushala ku tshijila upitshisha matuku ende a tshibidilu, matuku awu onsu udi anu ne mikiya, bu muvuaye nayi mu matuku ende a tshijila tshia bakaji. 26Pashishe bulalu budi mukaji awu ulala, nansha muaba onsu udiye usomba, nebikale ne mikiya, anu bu mudibi nayi padiye ku tshijila mu matuku ende a tshibidilu. 27Muntu udi ulenga bulalu abu, nansha muaba uvuaye usomba, udi ne bua kusukula bilamba biende, kuowa mayi. Kadi mmupie mikiya too ne ku dilolu.
28“Diba didi tshijila atshi tshijika, mukaji indile matuku muanda mutekete, bua mikiya ijike. 29Kadi dituku dia muanda mukulu, mukaji awu angate nkudimba ibidi nansha tumanda-nkutshi tubidi, abipeshile mutuangaji mu mushiku wa ntenta wa kusambakena. 30Mutuangaji alambule nyunyi umue bua mulambu wa kukobolola nawu muntu, nyunyi mukuabu bua mulambu wa kuosha. Pashishe neajikije mikiya ya mukaji awu kumpala kua Maweja-Nangila, bua kumukobolola ku mikiya ya tshijila tshiende tshia bakaji.
31“Nuambile bena Izrayele bonsu badi bapia mikiya ne: ‘Kanusemenyi pabuipi ne muaba wa tshijila.’ Bualu padibu bapia mikiya, badi mua kunyanga ntenta undi musombe munkatshi muabu, kupeta njiwu ya lulu.”
32Mikenji eyi idi itangila muntu mulume udi ne disama dia tufina, nansha udi ne biana bipatuka mu butaka, bimupisha mikiya. 33Idi itangila kabidi mukaji udi umona tshijila tshia bakaji, nansha mulume udi ubuelela mukaji mu nzubu patshidiye mu matuku ende a tshijila tshia bakaji.

Mikenji ya bena Levi 16
Dituku dinene dia kukobolola bantu
1Bana babidi ba Arone bamane kufua pavuabu balambula Maweja-Nangila mulambu wa manananshi avua kaayi a tshijila, Maweja-Nangila kuambila Moshe ne:
2“Ambila muanenu Arone kabuedi tshibuelabuela muaba wa tshijila menemene, panyima pa tshilamba tshidi tshijika mushete wa tshijila ne tshibuikidiji tshiawu to. Bualu yeye mubuele nanku, udi mua kufua musangu undi lumuenekela mu muinshi, udi pa mutu pa tshibuikidiji tshia mushete.
3“Nenku bua kubuelaye muaba awu, ikale ne ngombe mulume bua mulambu wa kudikobolola nawu kudi Mvidi Mukulu, kabidi ne mukoku wa tshimpanga bua mulambu wa kuosha. 4Arone udi ne bua kuvuala muntumpu muenza ne buanda bua ndanda, kaputula ka muinshi ka buanda bua ndanda. Neasuike kabidi mukaba wa buanda bua ndanda, uvuala ne tshifulu tshienza ne buanda bua ndanda. Kadi, mudi bilamba ebi bia tshijila, udi ne bua kubivuala amu yeye muanji kuowa mayi. 5Bena Izrayele nebamupe mbuji ibidi ya mpumbu ya mulambu wa kukobolola nawu bantu, ne mukoku wa tshimpanga umue bua mulambu wa kuosha.
6“Arone nealambule ngombe mulume bua kudikobolola, pashishe neakobolole kabidi bena diku diende. 7Pashishe neangate mbuji ibidi ya mpumbu, ayimanyike kumpala kua Maweja-Nangila mu mushiku wa ntenta wa kusambakena. 8Ku mbuji ibidi ya mpumbu ayi, Arone neatshinke bua kumanya mbuji udi wa Maweja-Nangila, ne mbuji udi wa Azazele. 9Padiye ujadika ne mbuji ewu ngua Maweja-Nangila, udi umulambula bua mulambu wa kukobolola nawu bantu. 10Kadi mbuji udiye umona ne ngua Azazele, neajikije nende mibi. Amuimanyike ne muoyi kumpala kua Maweja-Nangila, bangabanga ne kumuipata bua kuyaye kudi Azazele mu tshipela.
11“Arone neafike ne ngombe mulume udiye udikobolola nende. Neenze bionsu bidi bikengela bua kudikobolola, kukobolola ne bena diku diende. Pashishe neakose ngombe awu muminu. 12Neambule makala a kapia adi pa tshilambuilu tshia muaba wa tshijila, ela mu mbabula. Neambule manza abidi a musenga wa manananshi. Neaye ne bionsu ebi panyima pa tshilamba tshidi tshilembeleja muaba wa tshijila menemene. 13Muaba awu kumpala kua Maweja-Nangila, neele musenga wa manananshi mu mbabula. Muinshi wa manananshi awu, neubuikile mushete wa ndondu ne tshibuikidiji tshiawu. Nanku Arone kakufua to. 14Arone atue munu mu mashi a ngombe mulume awu, aamiamine pa tshibuikidiji tshia mushete wa ndondu luseke ludi diba dipatukila luatshi. Atue kabidi munu, amiamine mashi kumpala kua mushete awu misangu muanda mutekete. 15Pashishe neakose muminu wa mbuji wa mpumbu bua mulambu wa kukobolola nawu bantu. Angata mashi a mbuji awu, aye nawu muaba wa tshijila menemene, panyima pa tshilamba tshidi tshilembeleja. Aamiamine pa tshibuikidiji tshia mushete ne kumpala kua mushete, bu nuwuaye muenze ne mashi a ngombe mulume. 16Padi Arone ufika muaba wa tshijila menemene, udi wenza bionsu bidi bikengela bua kujikija mikiya ivua muaba awu, bua buntomboji ne bubi bua bena Izrayele. Pashishe muaba udi mushale wa ntenta wa kusambakena, Arone neenze anu mushindu umue, bualu ntenta mmuase munkatshi mua bantu badi bapia mikiya. 17Padi Arone ubuela muaba wa tshijila menemene, bua kulambula milambu ya kujikija nayi mikiya ya muaba wa tshijila, muntu mukuabu nansha umue kikadi mu ntenta wa kusambakena too ne padi Arone upatuka. Padi Arone mumane kuenza bionsu bidi bikengela bua kudikobolola ne kukobolola bena diku diende pamue ne bena Izrayele bonsu, 18neapatuke mu ntenta, asemena ku tshilambuilu tshidi kumpala kua ntenta. Neenze bionsu bidi bikengela bua kujikija mikiya idi ku tshilambuilu. Pashishe neangate mashi makese a ngombe mulume ne a mbuji wa mpumbu, aamiamine ku matumba adi matalame adi ku tshilambuilu. 19Neatue munu mu mashi awu, aamiamine ku tshilambuilu atshi misangu muanda mutekete, bua kujikija mikiya ivuaku, bua bubi bua bena Izrayele ne bua kutshijidila tshiakabidi.
20“Diba didi Arone ujikija kujidila muaba wa tshijila menemene, ne muaba udi mushale wa ntenta wa kusambakena ne tshilambuilu, neangate mbuji wa mpumbu uvua mushale ne muoyi. 21Atenteke bianza biende bibidi pa mutu pa mbuji awu, utonda pambidi pende mibi yonsu, buntomboji ne buenzayi bua bena Izrayele. Udi ubiumpuila mbuji awu. Pashishe badi basungula muntu udi ne bua kuipata mbuji awu, kumutuma mu tshipela. 22Mbuji awu neaye ne bibawu bionsu bia bantu mu tshipela.
“Diakamue padibu bipata mbuji awu uya mu tshipela, 23Arone neabuele mu ntenta wa kusambakena, avula bilamba bia ndanda bivuaye muvuale, pawaye muaba wa tshijila menemene, abishiye anu mu ntenta amu. 24Arone aye muaba kampande wa tshijila, wowe mayi pambidi, avuale bilamba bikuabu. Pashishe apatuke, alambule Maweja-Nangila milambu ibidi ya kuosha, buende yeye ne bua bena Izrayele. Pashishe neadikobolole, akobolole ne bena Izrayele bonsu. 25Pashishe neoshile mafuta a nyama ya milambu ya kudikobolola nayi pa tshilambuilu.
26“Nenku muntu uvua muye kushiya mbuji wa mpumbu wa Azazele mu tshipela, bangabanga ne kupingana mu mitanda, anji kusukula bilamba, wowe mayi. 27Ngombe mulume ne mbuji bivuabu balambula bua kudikobolola, biena mashi avuabu bangate bua kujikija mikiya ya miaba ya tshijila, nebapatuke nabi mu mitanda bua kuosha tshiseba, munyinyi ne bia munda. 28Muntu uvua muye kuosha bintu abi, neasukule bilamba biende, wowe mayi pambidi bua kupingana mu mitanda.
29“Nuenu bena Izrayele, umvuayi mukenji unudi ne bua kulama kashidi: matuku dikumi a ngondu wa muanda mutekete, nuenu, bana benu ne benyi badi munkatshi muenu, nujile biakudia. Kanuena kabidi mua kukuata mudimu. 30Bualu dituku edi, ke didibu banukobolola, bajikija mikiya yenu. Nanku mpindiewu kanuena kabidi ne bubi kumpala kua Maweja-Nangila to. 31Dituku edi ndia dikisha menemene, dinudi nujila biakudia. Nulame mukenji ewu kashidi.
32“Mu matuku avuavua, mutuangaji udibu balaba mafuta, bamujidila bua kupingana tatuende ku mudimu wa mutuangaji munene, ke udi mua kunukobolola, kujikija mikiya yenu. Neavuale bilamba bia tshijila bienza ne ndanda, 33bua alambule mulambu wa kujikija mikiya muaba wa tshijila menemene, ntenta wa kusambakena, ne tshilambuilu. Pashishe, neenze bionsu bidi bikengela bua kukobolola batuangaji ne bena Izrayele bonsu.
34“Mukenji ewu, nuulame kashidi bua kukobolola bena Izrayele musangu umue ku tshidimu tshionsu bua mibi yabu yonsu ijike.
Arone kukumbaja mudimu onsu uvua Maweja-Nangila mumufundile kudi Moshe.

Mikenji ya bena Levi 17
BENA IZRAYELE MBANTU BA TSHIJILA
Mikenji idi itangila mashi
1Maweja-Nangila kuambila Moshe ne: 2ambila Arone ne bana bende ba balume ne bena Izrayele bonsu ne:
3“Padi muena Izrayele musue kushipa ngombe, mukoku, mbuji mu mitanda nansha ku mpenga kuayi, 4udi ne bua kufika ne nyama ayi ku mushiku wa ntenta wa kusambakena bua ayilambule Maweja-Nangila kumpala kua nzubu wende wa tshijila. Yeye kayi muenze nanku, mmuena tshibawu. Nenku nebamuipate mu bena Izrayele, bua mashi adiye mumatshishe panshi, kayi mulonde mikenji. 5Nenku bilondeshile mudi mukenji awu, bena Izrayele kabatshiena mua kushipela nyama ku misoku. Kadi bayifile ne muoyi kudi mutuangaji mu mushiku wa ntenta, bua ayilambule Maweja-Nangila bu mulambu wa bobumue. 6Mutuangaji amiamine mashi a nyama awu pa tshilambuilu tshidi kumpala kua ntenta. Pashishe, oshile munyinyi wa mafuta onsu pa tshilambuilu, bua wikale mulambu udi ne dipembu dimpe didi disankisha Maweja-Nangila. 7Nenku bena Izrayele nebalekele kulambula milambu yabu kudi mvidie ya dishima, idibu benzele mpingu mifuanangane ne mbuji ya mpumbu. Badi batendelela mvidie eyi mushindu mubi udi ukuatshisha bundu. Bena Izrayele balame mukenji ewu kashidi too ne ku ndelanganyi yabu yonsu.
8“Diba didi muena Izrayele, nansha muenyi udi munkatshi mua bena Izrayele, musue kufila mulambu wa kuosha nansha mulambu mukuabu, 9udi ne bua kulambuila nyama awu ku mushiku wa ntenta wa kusambakena. Yeye kayi muenze nanku, nebamuipate mu bena Izrayele.
10“Padi muena Izrayele nansha muenyi udi munkatshi mua bena Izrayele, udia mashi a mushindu onsu, nanku Maweja-Nangila neamunyoke, amuipate munkatshi mua bena Izrayele. 11Bualu muoyi wa tshintu udi mu mashi. Maweja-Nangila uvua munuambile bua kulambula mashi pa tshilambuilu bua amone mua kunufuila luse. Nanku mashi adi ambuluisha bua kujimija bubi, bualu adi apetesha muoyi. 12Ke padi Maweja-Nangila mukandike bena Izrayele ne benyi badi basombe munkatshi muabu bua kabadi mashi to.
13“Padi muena Izrayele, nansha muenyi udi musombe munkatshi muabu, ukuata nyama nansha nyunyi mu bulembi, wa ku idi bantu mua kudia, neele mashi ende panshi, aajibikile ne buloba. 14Nenku, padi tshintu ne muoyi, muoyi udi mu mashi. Ke pavua Maweja-Nangila mukandike bena Izrayele bua kabadi mashi, bualu muoyi wa tshintu tshionsu udi mu mashi. Muntu udi udia mashi nebamuipate mu bena Izrayele.
15“Padi muena Izrayele, nansha muenyi udi munkatshi muabu, udia munyinyi wa nyama mudifuile nansha mushipa kudi nyama mukuabu wa mu mpata, muntu awu neasukule bilamba biende, wowe mayi pambidi. Kadi neikale mupie mikiya too ne ku dilolu. Pashishe mikiya yende neyijike. 16Kadi padiye kayi usukula bilamba biende, kayi wowa mayi pambidi, neapete tshibawu.”

Mikenji ya bena Levi 18
Nunemeke buena nzubu
1Maweja-Nangila kuambila Moshe bua 2amanyishe bena Izrayele ne:
“Ndi Maweja-Nangila Mvidi Mukulu wenu! 3Kanulondi bibidilu bia bena ditunga dia Ejipitu dinuvua basombe, nansha bia bena ditunga dia Kenaane dindi nnupesha. Kanulondi dikasa dia bantu aba to. 4Kadi nulame meyi ne mikenji yanyi, bualu meme ndi Maweja-Nangila Mvidi Mukulu wenu.
5“Nulame mikenji yanyi ne meyi anyi. Muntu udi ubikumbaja, nebimupeteshe muoyi. Bualu ndi Maweja-Nangila.
6“Meme Maweja-Nangila, ndi ngamba ne: muntu wa kunudi nansha umue, kena mua kubuelela mukaji wa mulela wende mu nzubu.
7“Kuena ne bua kubuelela mamuebe mu nzubu to, kufuisha tatuebe bundu. Udi ufuisha ne mamuebe bundu, bualu udi muledi webe.
8“Kuena ne bua kubuelela mukaji mukuabu wa tatuebe mu nzubu to, bualu udi ufuisha tatuebe bundu.
9“Kuena ne bua kubuelela muanenu wa bakaji wa tatuebe nansha wa mamuebe mu nzubu to, nansha bobu kabayi bamukoleshila mu diku dienu.
10“Kuena ne bua kubuelela muikuluebe wa muanebe wa balume nansha wa muanebe wa bakaji mu nzubu to, bualu udi udiluisha amu bundu nkayebe.
11“Kuena ne bua kubuelela muana wa bakaji wa mukaji wa tatuebe mu nzubu to, bualu mmuana wa tatuebe, kabidi mmuanenu.
12“Kuena ne bua kubuelela tatuebe mukaji mu nzubu to, bualu mmuanabu ne tatuebe.
13“Kuena ne bua kubuelela mamuebe mukuabu mu nzubu to, bualu udi muanabu ne mamuebe.
14“Kuena ne bua kubuelela mukaji wa tatuebe mukuabu mu nzubu to, kufuisha tatuebe mukuabu bundu, bualu ke mukajende.
15“Kuena ne bua kubuelela mukaji wa muanebe mu nzubu to, bualu mmukaji wa muanebe.
16“Kuena ne bua kubuelela mukaji wa muanenu mu nzubu to, bualu udi umuluisha bundu.
17“Kuena ne bua kubuelela mukaji mu nzubu, kubuelela kabidi muanende wa bakaji, nansha muikuluende, muana wa bakaji wa muanende wa balume nansha wa muanende wa bakaji. Bia nanku mbuenzavi, bualu badi bantu bamue.
18“Kuena ne bua kusela bukonde buebe, patshidi mukajebe ne muoyi to. Bia nanku nebikebeshe mikawu mu lubanza.
19“Kuena ne bua kubuelela mukaji mu nzubu, patshidiye ku tshijila tshia bakaji to, bualu utshidi mupie mikiya.
20“Kuena ne bua kubuelela mukaji wa bana benu mu nzubu to, bualu udi upia mikiya. 21“Kuena ne bua kulambula bana bebe kudi mvidie wa Moleke to, bualu udi upepeja dina dianyi. Meme ndi Maweja-Nangila Mvidi Mukulu wenu.
22“Kuena ne bua kubuelela mulume nebe mu nzubu, bu mudibu babuelela mukaji to. Nngenzelu mubi udibu bakandika kashidi.
23“Kuena ne bua kulala ne nyama to, bualu neupie mikiya. Kabidi muntu mukaji kena mua kulala ne nyama to. Muntu muenze nanku, udi unyanga mikenji.
24“Kanuena ne bua kupia mikiya ku ngenzelu ya nanku to. Bualu bisamba bindi ngipata kumpala kuenu ebi, mbipie mikiya anu ku ngenzelu ya bundu ya mushindu ewu. 25Nenku ditunga kabidi divua dimane kupia mikiya. Ke mumvua mudinyoke. Dikadi dibenga benadi.
26“Kadi nuenu bena Izrayele too ne benyi badi munkatshi muenu, nulonde mikenji yanyi ne meyi anyi bindi nnupesha. Kanuenji malu mabi aa to. 27Bualu bantu bavua badianjila kusomba mu ditunga edi, bavua benza buenzayi ebu, ditunga kupia mikiya. 28Nenku nuenu bena Izrayele, kanuena mua kupisha kabidi ditunga mikiya nansha. Bualu ditunga didi mua kunubenga, bu muvuadi dibenga bantu bavua badianjila kuasamu. 29Nanku bantu bonsu badi benza malu mabi a nenku, nebabipate mu bena Izrayele.
30“Nenku Meme Maweja-Nangila Mvidi Mukulu wenu, ndi ngamba ne: ‘Nutumikile mikenji yanyi, anu bu mundi munupayi. Kanuenji malu mabi, avuabu benza kudi bantu bavua badianjile kuasa mu ditunga edi. Nudilame bua kanupi mikiya.’ ”

Mikenji ya bena Levi 19
Mudi Mvidi Mukulu musue bua bamukuatshile mudimu
1Maweja-Nangila kuambila Moshe 2bua amanyishe bisamba bia bena Izrayele bionsu ne:
“Nudi ne bua kuikala bantu ba tshijila, bualu meme Maweja-Nangila Mvidi Mukulu wenu ndi wa tshijila.
3“Muntu yonsu wa kunudi anemeke tatuende ne mamuende, kabidi anemeke dituku dia Dikisha. Bualu Meme ndi Maweja-Nangila Mvidi Mukulu wenu.
4“Kanuena mua kutendelela mvidie ya dishima to. Kanuena mua kuengulula biamu bua kufula mpingu, kuyitendelela. Bualu Meme ndi Maweja-Nangila Mvidi Mukulu wenu.
5“Panudi nundambula mulambu wa bobumue, nulonde mudi mikenji yawu bua meme kuwanyisha. 6Nudi mua kudia munyinyi wa mulambu awu, dituku dinudi nulambula, ne didi dilonda. Kadi padiwu mushale too ne ku dituku disatu, nuwoshe mu kapia. 7Pikala muntu muudie kabidi dituku disatu, tshiena mua kumuambuluisha to. Bualu munyinyi mmumane kunyanguka, kabayi mua kukuata kabidi nawu mudimu wa tshijila to. 8Muntu udi muudie mmuena tshibawu, bualu mmunyange mulambu wanyi wa tshijila. Nebamuipate munkatshi mua bena Izrayele.
9“Panudi nunowa biakudia, kanuena mua kukosa too ne miepu idi kumpenga kua budimi to. Kabidi kanuena mua kupingana mu budimi bua kupumbulula binuvua bapue muoyi to. 10Kanuena mua kupingana mu madimi enu bua kupumbulula tumuma tua mvinyo tunuvua bapue muoyi, nansha tuvua tumata panshi. Nubilekele bapela ne benyi. Bualu Meme ndi Maweja-Nangila Mvidi Mukulu wenu.
11“Kanuibi. Nulekele dishima ne kudingila bena kuenu malu, bua kubakengesha. 12Kanutshipi mutshipu wa dishima, nutela dina dianyi, to. Bualu nudi mua kupetula dina dianyi meme, Maweja-Nangila Mvidi Mukulu wenu.
13“Kanukengeshi mukuenu. Kanuibi tshintu tshiende. Difutu dia muena mudimu webe dikale anu pa diba diadi, kuyi ulala nadi dituku nansha dimue. 14Kanupendi muena mapapa. Kanuteki tshintu kumpala kua mpofu, bua adishinde panshi. Mu bionsu binudi nuenza, nuleje munudi nuntshina. Bualu Meme ndi Maweja-Nangila Mvidi Mukulu wenu.
15“Kanulumbuluishi ne kansungansunga. Kanubingishi mupela nansha muena biuma, padiye mupile. Kadi nukose nsambu ya bana benu anu pa yoyi. 16Kanujanyi bena diku dienu to. Kanufundi mukuenu ku tshilumbu tshidibu mua kumufundila tshibawu tshia lufu to. Bualu Meme ndi Maweja-Nangila.
17“Kanulaminyi muanenu lukuna. Kanutshinyi mua kubela muntu patoke bua tshilema tshiende, bua kanuikadi bonsu bena tshibawu. 18Kanudisombuedi ne bana benu, kanujilanganyi nabu. Muntu yonsu wa kunudi anange muanabu, bu mudiye mudinange. Bualu Meme ndi Maweja-Nangila.
19“Nulame kabidi mikenji eyi: Kanuteki mu bimuna bienu nyama ya mishindu ibidi mishilangane bua kulelanganayi. Kanumiaminyi mu madimi enu maminu a mishindu ibidi mishilangane. Kanuvuadi bilamba bitela ne manda a mishindu ibidi mishilangane.
20“Padibu babuelelela mukaji mupika, udibu bamane kubangila, kadi kabayi banji kumupikula nansha kumulekela, mu nzubu kudi muntu mukuabu, muntu awu udi ne bua kufuta tshibawu. Nanku kabena ne bua kushipa mulume nansha mukaji to, bualu mukaji utshivua mupika. 21Muntu awu neimanyikile mukoku wa tshimpanga mu mushiku wa ntenta wa kusambakena, bua kuulambula bu mulambu wa dinua tshibalu. 22Mutuangaji neakobolole muena tshibawu awu kumpala kuanyi, bua meme kumufuila luse, kumujimijila bubi buende.
23“Musangu unuikala bamane kufika mu ditunga dia Kenaane, nuenu bamane kukuna mitshi ya bimuma ya mishindu yonsu, nenutangile bimuma bu bintu bidi ne mikiya. Kanuena mua kubidia to, anu papita bidimu imukuata to, bisatu. 24Nenku, bimuma bionsu biakuamayi tshidimu tshinayi, nubindambule mu tshibilu tshia dintumbisha. 25Kadi biangatshile mu tshidimu tshitanu, nudi mua kutuadija kudia bimuma. Nuenu benze nanku, biakudia bienu nebivulangane. Bualu meme ndi Maweja-Nangila Mvidi Mukulu wenu.
26“Kanudidi munyinyi wa nyama pa muaba muine unuvua bamushipe, bamupatuile mashi to. Kanuenji majimbu, kanubuki to. 27Kanubeyi nsuki yenu biketu, kanukungudi muedi wenu ku nseke to. 28Panudi mu madilu, kanuditapi mputa pambidi. Kanuditapi nsalu pambidi to. Bualu meme Ndi Maweja-Nangila.
29“Kanufuishi nsongakaji yenu bundu, panudi nubasaka ku dienda buendenda mu nzubu ya ditendelela mvidie. Buenzayi bua nanku kabutampakanyi ditunga dijima nansha. 30Nuikishe dituku dia Dikisha, nunemeke muaba wanyi wa tshijila. Bualu meme ndi Maweja-Nangila.
31“Kanubuelakanyi ne bantu badi babuka bua kumvua tshidi bakishi bamba. Nuenu benze nanku, nenupie mikiya. Bualu meme ndi Maweja-Nangila Mvidi Mukulu wenu. 32“Panudi numona muntu mukulumpe, nujuke kulu ne kanemu. Nuleje munudi nunnemeka. Bualu meme ndi Maweja-Nangila Mvidi Mukulu wenu.
33“Kanukengeshi muntu muenyi udi muase mu ditunga dienu. 34Kadi, nusombe nende bu muena ditunga. Numunange, munudi nudinanga. Nuvuluke ne: nuvua benyi mu ditunga dia Ejipitu. Meme ndi Maweja-Nangila Mvidi Mukulu wenu.
35“Kanuteki tshipimu tshia dishima mu bipimu bia bule, bia bujitu ne bia buwudi. 36Kadi nuikale ne bipimu bia bushuwa bua buwudi, bujitu ne bule. Meme ndi Maweja-Nangila Mvidi Mukulu wenu, uvua munupatule mu Ejipitu.
37“Nulame meyi anyi ne mikenji yanyi bimpe. Bualu meme ndi Maweja-Nangila.”

Mikenji ya bena Levi 20
Kutendelela kudibu bakandika
1Maweja-Nangila kuambila Moshe ne: 2umanyishe bena Izrayele mikenji idi ilonda eyi ne:
“Padi muena Izrayele, nansha muenyi udi munkatshi mua bena Izrayele, ulambula mvidie wa Moleke muanende, bena ditunga bamuase mabue, bamushipe. 3Kabidi meme Maweja-Nangila nennyoke muntu awu. Nemmuipate munkatshi mua bena Izrayele, bualu mmulambule mvidie wa Moleke muanende. Mulambu wa mushindu awu, udi upisha muaba wanyi wa tshijila mikiya, upepeja dina dianyi dia tshijila. 4Padi bena ditunga balengulula buenzayi bua muntu awu, batshina mua kumushipa, 5meme nkayanyi nemmunyoke ne bena diku diende. Nembipate munkatshi mua bena Izrayele, yeye ne bonsu badiye utendelela nabu mvidie wa Moleke.
6“Padi muntu ubukisha lubuku lua mishindu yonsu, bua kumvua mudi bakishi bamba, udi mufuanangane ne muntu udi utendelela mvidie. Nanku nemmunyoke, mmuipate munkatshi mua bena Izrayele.
7“Nuikale bantu ba tshijila. Bualu meme ndi Maweja-Nangila Mvidi Mukulu wenu.
Kubuelelangana kua mu nzubu kudibu bakandika
8“Nulame mikenji yanyi bimpe. Bualu meme ndi Maweja-Nangila, uvua munusungule bua nuikale tshisamba tshia tshijila.
9“Muntu yonsu udi utshipa tatuende nansha mamuende, badi ne bua kumushipa. Yeye nkayende ke udi mudikebele lufu, bualu udi utshipa baledi bende.
10“Muntu yonsu udi ubuelela mukaji wa bende mu nzubu, babashipe bonsu babidi, muena tshibawu kabidi ne mukaji awu.
11“Muntu udi ubuelela mukaji wa tatuende mu nzubu, udi ufuisha tatuende bundu. Nanku bashipe mulume ne mukaji awu. Bualu mbena tshibawu, bavua badikebela lufu.
12“Padi muntu ubuelela mukaji wa muanende mu nzubu, mmupie tshibindi. Bashipe mulume ne mukaji awu. Bualu mbena tshibawu bavua badikebela lufu.
13“Padi muntu mulume ulala ne mulume nende, bu mudibu balala ne mukaji, bonsu babidi mbenze bualu bupite bubi, budi kabuyi busankisha Mvidi Mukulu. Babashipe bonsu babidi. Bualu bobu nkayabu mbadikebele lufu.
14“Padi mulume ubanjija mukaji pamue ne mamuende wa mukaji, mmuena tshibawu. Mulume awu ne bakaji bonsu babidi nebaboshe ne muoyi mu kapia. Nanku malu mabi a mushindu ewu kaakutungunuka munkatshi muenu to.
15“Padi mulume ulala ne nyama, bamushipe, bashipe kabidi ne nyama awu.
16“Padi mukaji ulala ne nyama, bamushipe. Bashipe kabidi ne nyama awu, bualu bonsu babidi mbadikebele lulu.
17“Padi muntu usela, kabidi ubuelela muanabu wa bakaji wa tatuende nansha wa mamuende mu nzubu, babanyoke, bantu bonsu batangile, bualu mbenze bualu bua bundu. Mulume mmuangate muanabu wa bakaji wa tatu nansha wa mamu. Nanku mmuena tshibawu.
18“Padi muntu ubuelela mukaji mu nzubu, kadi mukaji muikale ku tshijila tshia bakaji, bonsu babidi babipate munkatshi mua bena Izrayele. Bualu bavua bumvuangana bonsu babidi bua kubenga kunemeka mikenji ya tshijila tshia bakaji.
19“Kuena mua kubuelela mamuebe mukuabu nansha tatuebe mukaji mu nzubu to. Muntu udi ulala ne mulela wende, bonsu babidi mbena tshibawu.
20“Padi muntu ubuelela mukaji wa mansebende, nansha wa tatuende mukuabu mu nzubu, kena munemeke mansebende nansha tatuende mukuabu to. Nanku bonsu babidi, mulume ne mukaji, nebalue bunkumba, bualu mbena tshibawu.
21“Padi muntu ubanjija mukaji wa muanabu, muntu awu mmuena tshibawu, bualu mmufuishe muanabu bundu. Bonsu babidi nebafue bunkumba.”
22Maweja-Nangila kuamba kabidi ne: “Nulame meyi anyi ne mikenji yanyi bimpe, nuyilonde. Nanku ditunga dindi nnupa bua kusomba, kadiakunubipilato. 23Kanulondi bibidilu bia bena ditunga bandi ngipata aba to. Bantu aba, ndi mubabenge, bualu bavua benza bibi bipite. 24Ke pandi nnulaya ne:
Nenupete buloba buabu ebu,
ditunga didi mabele ne buitshi.
Meme Maweja-Nangila ndi nnupeshadi.’
Bualu ndi Maweja-Nangila Mvidi Mukulu wenu, udi munusungule munkatshi mua bisamba bikuabu. 25Nanku, nunemeke mikenji idi itangila nyama idi ne mikiya ne idi kayiyi nayi, nyunyi idi ne mikiya ne idi kayiyi nayi. Kanudipishi mikiya panudi nulenga nyama, nyunyi nansha bilandadi bidi ne mikiya. Ndi munupe mikenji eyi bua nujadike bintu bidi ne mikiya.
26“Nuikale bantu ba tshijila, badi bajidila mua kungenzela mudimu, bualu meme Maweja-Nangila ndi wa tshijila. Ndi munusungule munkatshi mua bisamba bikuabu, bua nuikale bantu banyi meme.
27“Padi muntu mulume nansha mukaji, bikale ne tshibidilu tshia kubukila bantu bakuabu, bua kumvua mudi bakishi bamba, bantu aba babase mabue, babashipe. Bualu mbadikebele lufu nkayabu.”

Mikenji ya bena Levi 21
Mikenji idi itangila batuangaji
a. Nsombelu wa batuangaji
1Maweja-Nangila kuambila Moshe bua amanyishe batuangaji, bana ba Arone, mikenji idi ilonda eyi ne:
“Mutuangaji kena ne bua kusemena pabuipi ne tshitalu tshia muntu wa mu diku diabu to. Yeye muenze nanku udi upia mikiya. 2Kadi padi tshitalu atshi tshikale tshia tatuende, nansha mamuende, nansha muanabu wa balume, nansha tshia muanende wa balume nansha wa bakaji, mikiya ayi kayena 3Padiye ulenga tshitalu tshia muanabu wa bakaji, udi kayi muanji kuya ku dibaka, kena upia mikiya to. Bualu nsongakaji awu utshidi mu diku dia mutuangaji, kena muanji kubuela mu diku dikuabu to. 4Mutuangaji munkathi mua bana babu udi ne bumfumu. Nanku, kena mua kuikala ne mikiya. Bualu yeye ne mikiya, kabena mua kumunemeka to.
5“Padi batuangaji mu madilu, kabena mua kubeya biketu mu nsuki, kabena mua kukungula miedi ku nseke, nansha kuditapisha nsalu pambidi. 6Batuangaji badi ne bua kungenzela mudimu. Kabena ne bua kufuisha dina dianyi bundu. Badi ne bua kundambula meme Maweja-Nangila Mvidi Mukulu wabu milambu. Ke mundi musue ne: bikale bantu ba tshijila matuku onsu.
7“Mutuangaji kena ne bua kubanjija mukaji mudisombele, nansha uvuabu bamane kubanjija, nansha uvua ku dibaka dikuabu, bualu mutuangaji mmuntu wa tshijila, udi ungenzela mudimu. 8Nuenu bena Izrayele, numanye ne: batuangaji mbantu ba tshijila. Nubanemeke, bualu bobu ke badi bafikisha milambu yenu kundi meme, Mvidi Mukulu wenu. Muntu kena mua kunyanga tshijila tshiabu to. Bualu meme ndi Maweja-Nangila wa tshijila. Mvua musungule bena Izrayele bua bikale bantu ba tshijila.
9“Padi muana wa bakaji wa mutuangaji mushale ndumba, udi ufuisha tatuende bundu. Nenku badi ne bua kuosha muana awu ne muoyi mu kapia.
10“Mutuangaji munene udi ku mutu kua batuangaji. Bavua bamujidile, bamuele mafuta a tshijila, dituku divuabu bamubanjije mu muanzu wende. Nenku udi mua kuvuala bilamba bia tshijila. Kadi kena mua kuikala ne nsuki mivuanduluke ku mutu, nansha kupanda bilamba biende. 11Kabidi, kena mua kusemena pabuipi ne muntu mulue, nansha yeye tatuende nansha mamuende, bua kavu kupia mikiya. 12Padi mutuangaji awu mumane kujidila ne mafuta, bua kungenzela mudimu, kena mua kumuka mu nzubu wa Mvidi Mukulu to. Bualu udi mua kunyanga muaba wanyi wa tshijila. Bualu meme Ndi Maweja-Nangila. 13“Mutuangaji munene awu, asele mukaji amu udi kayi muanji kumanyangana ne mulume. 14Kena mua kusela mukaji mukamba, nansha mukaji udi bayende mubenge, nansha ndumba. Kadi asele amu nsongakaji wa mu diku diabu, utshidi mushikankunde, 15bua ndelanganyi ya bantu badi kabayi batuangaji, kayimonyi mua kuvua kubuela mu diku dia batuangaji. Bualu meme ndi Maweja-Nangila, udi mumujidile bua kungenzela mudimu.”
b. Malu adi ukandika muntu bua kikadi mutuangaji
16Maweja-Nangila kuambila Moshe ne:
17— Manyisha Arone mikenji idi ilonda eyi ne:
“Mu ndelanganyi yenu idi ilonda, muntu ne bulema pambidi, kanuena mua kumuanyisha bua asemene ku tshilambuilu, andambule milambu yanyi to. 18Bualu muntu mulema kena mua kunkuatshila mudimu to, nansha yeye muikale mpofu, muntu udi utebuka, muikale ne diulu tshibatabata, nansha ne tshidimba tshile ne tshipi, 19nansha muntu uvua mutshibuke mukolu nansha diboku, 20nansha muntu ne katonta nyima, nansha muntu mushawuke, nansha muntu ne lusonga mu disu, nansha muntu ne lubika, nansha muntu mutungu. 21Nenku muntu nansha umue wa ku ndelanganyi yebe udi ne bulema pambidi, kena ne bua kusemena ku tshilambuilu, kundambula milambu to. Bualu udi ne bulema, kena mua kuenza midimu ya tshibidilu ya batuangaji to. 22Kadi muntu awu, udi mua kudia biakudia bidibu bandambula, nansha biobi bia tshijila menemene, nansha bia tshijila. 23Kadi bualu bua bulema buende, kena mua kusemena pabuipi ne tshilamba tshidi tshilembeleja muaba wa tshijila, nansha kutantshila pabuipi ne tshilambuilu, bualu udi mua kunyanga muaba wanyi wa tshijila. Meme ndi Maweja-Nangila udi ujidila batuangaji.”
24Moshe kufikisha mikenji ayi yonsu kudi Arone, kudi bana bende ba balume, ne kudi bena Izrayele bonsu.

Mikenji ya bena Levi 22
c. Didia dia bintu bilambula Mvidi Mukulu
1Maweja-Nangila kuambila Moshe ne:
2“Manyisha Arone ne bana bende ba balume bua kabapepeji dina dianyi dia tshijila to. Nanku banemeke milambu ya tshijila idi bena Izrayele bandambula meme, Maweja-Nangila. 3Ubambile ne:
“Padi muntu wa ku ndelanganyi yenu ya batuangaji idi ilonda, mupie mikiya, usemena pabuipi ne milambu ya tshijila idi bena Izrayele bandambula, numushe muntu awu ku mudimu wanyi. Bualu meme ndi Maweja-Nangila. 4Padi mutuangaji muikale ne disama dia nsudi, nansha muikale ne tufina tupatuka mu mubidi, nansha muikale mulenga muntu udi mupie mikiya bua tshitalu tshivuaye mulenga, nansha mutuangaji mene muele mayi a balume panshi, kena mua kudia bintu bia mulambu wa tshijila udi bena Izrayele bandambula to. Bua kubidiaye, amu muanji kujikija mikiya. 5Padi mutuangaji ulenga tshilandadi tshidi ne mikiya, nansha ulenga muntu udi ne mikiya, nansha yoyi ya mushindu kaayi, udi upia mikiya. 6Nenku neashale mupie mikiya too ne ku dilolu. Bua kudia milambu ya tshijila, amu padiye owa mayi mubidi mujima. 7Padi diba dibuela, mikiya yende yajiki. Nenku, udi mua kudia kabidi bintu bia milambu ya tshijila, bualu mbiakudia bia batuangaji. 8Padi mutuangaji udia munyinyi wa nyama mudifuile, nansha mushipa kudi nyama mukuabu, udi upia mikiya. Bualu meme ndi Maweja-Nangila.
9“Batuangaji bakumbaje muabu muonsu bindi mubambile. Tshianana nebikale bena tshibawu, amu bua biakudia. Nebafue, bualu kabena balonda mikenji idi itangila bintu bia tshijila. Bualu meme ndi Maweja-Nangila, udi ujidila batuangaji bua bankuatshile mudimu.
10“Muntu udi kayi mutuangaji, nansha yeye muena mudimu wa mutuangaji, nansha muenyi wende, kena mua kudia biakudia bia tshijila ebi to. 11Kadi, padi mutuangaji musumbe mupika, nansha bobu balele mupika mu diku diende, mupika awu udi mua kudia biakudia bia tshijila. 12Padibu basela muana wa bakaji wa mutuangaji kudi mulume udi kayi mutuangaji muana wa bakaji awu kena mua kudia bintu bidibu bumusha ku milambu ya tshijila to. 13Kadi padi muana wa bakaji wa mutuangaji ushala mukamba, nansha dibaka diende difue kayi mulela, padiye upingana kabidi kumbelu kua tatuende, udi mua kudia biakudia bia tshijila. Pa kumusha bualu ebu, muntu udi kayi mutuangaji kena mua kubidia to.
14“Padi muntu udia biakudia bia tshijila kayi mumanye, udi ne bua kufuta mutuangaji bintu bikuabu bungi bua bintu bivuaye mudie. Kabidi neasakidile tshia bitanu tshimue tshia bintu abi.
15“Batuangaji kabena ne bua kunyanga biakudia bia tshijila bidi bena Izrayele bumusha ku milambu idibu balambula Maweja-Nangila. 16Padi batuangaji badia bintu bia tshijila bia milambu, kabayi babikumbanyine, badi badibueja mu tshibawu. Bualu meme ndi Maweja-Nangila udi ujidila milambu.”
Mikenji ya kusungula nyama ya mulambu
17Maweja-Nangila kuambila Moshe 18bua amanyishe Arone ne bana bende ba balume ne bena Izrayele bonsu mikenji idi ilonda eyi ne:
“Padi muntu wa munkatshi muenu, nansha muenyi nansha muena Izrayele, musue kundambula mulambu wa kuosha, bua bualu buvuaye mulaye, nansha bua bualu buvuaye mudisuile, 19padiye musue kupeta diakalenga kundi, andambule anu ngombe mulume, nansha mukoku wa tshimpanga, nansha mbuji wa mpumbu, kadi amu nyama udi kayi bulema. 20Kadi panudi nundambula tshimuna ne bulema pambidi, tshiena ngitaba mulambu wenu awu to. 21Panudi nundambula mulambu wa bobumue, bua kukumbaja bualu bunuvua balaye, nansha bunuvua badisuile, nengitabe mulambu wa bimuna binene ne bikese. Kadi anu bidi kabiyi ne bulema. 22Pa tshilambuilu tshianyi kanuena mua kundambula mulambu wa kuosha wa tshimuna tshifue mesu, nansha tshitebuke, nansha tshikoseke tshidimba, nansha tshikale ne disama pambidi. 23Kadi tshimuna tshionsu, tshinene nansha tshikese, tshidi tshitebuke, nansha tshidi ne tshidimba tshishawuke, udi mua kutshindambula amu bua mulambu wa budisuile. Kadi kuena mua kutshilambula bu mulambu wa mapiku to. 24Kanuena mua kundambula tshimuna tshia mupaku: tshikale ne mipesa mibozeka, misunsuka, mitula, nansha mikosa. Kabidi nuenu bamane kufika mu ditunga dienu, nulekele tshibidilu tshia kupakula bimuna. 25Muenyi kena mua kunupesha tshimuna tshia mupaku, bua nuenu kutshindambula meme Mvidi Mukulu wenu. Tshiena mua kuitaba mulambu awu to, bualu tshimuna tshia mupaku ntshifuanangane ne tshidi ne bulema. Nanku tshiena mua kuanyisha milambu yenu ya mushindu ewu to.”
26Maweja-Nangila kuambila Moshe kabidi ne:
27“Padi ngombe, mukoku nansha mbuji ulela, muana awu ashale kudi mamuende lumingu lujima. Kadi biangatshile ku dituku dia muanda mukulu, ndi nganyisha bua bamundambule bua mulambu wa kuosha. 28Kadi kanuena mua kukosa ngombe, nansha mbuji, nansha mukoku, muminu dituku dimue ne muanende bua kundambula to.
29“Panudi nundambula milambu, nuenda nuimba misambu, nuntumbisha, nuenze bionsu bilondeshile mikenji yanyi, bua nuenu kupeta diakalenga. 30Nenku nudie munyinyi wa mulambu awu, ujike anu dituku dimue, kauladi to. Bualu meme ndi Maweja-Nangila.
31“Nulame mikenji yanyi bimpe, nuyikumbaje. Bualu meme ndi Maweja-Nangila. 32Nuenu bena Izrayele, kanupepeji dina dianyi dia tshijla to. Ndi musue bua numanye ne: ndi wa tshijila. Ndi Maweja-Nangila, uvua munusungule bua nuikale bantu ba tshijila. 33Ke pamvua munupatule mu ditunga dia Ejipitu, bua meme kuikala Mvidi Mukulu wenu. Meme ndi Maweja-Nangila.”

Mikenji ya bena Levi 23
Matuku a bibilu bia bena Izrayele: dituku dia Dikisha
1Maweja-Nangila kuambila Moshe bua 2amanyishe bena Izrayele mikenji idi ilonda eyi ne:
“Panudi nungenzela tshibilu, nuikale muaba umue bua kuntendelela, bilondeshile dilondangana dia matuku a bibilu, dindi mumane kujadika.
3“Nuenze mudimu matuku asambombu, kadi dituku dia muanda mutekete dikale dituku dia Dikisha, dia tshijila. Nuikishe, nudisangishe bua kuntumbisha meme Maweja-Nangila, miaba yonsu inudi basombe. Kanuena ne bua kukuata mudimu dituku adi to.
4“Matuku makuabu a bibilu anudi mua kudisangisha mua kuntumbisha adi nenku:
Tshibilu tshia Dipita dia Maweja-Nangila, ne tshia Mampa kaayi mela buanga
5“Dilolu dia matuku dikumi ne anayi a ngondu wa kumpala, nuikale nungenzela ku tshidimu tshionsu tshibilu tshia Dipita dianyi meme Maweja-Nangila.
6“Dituku dia dikumi ne ditanu dia ngondu awu, nuikale nungenzela tshibilu tshia Mampa kaayi mela buanga. Nudie mampa awu matuku muanda mutekete malondangane. 7Dituku dia kumpala dia ku matuku awu muanda mutekete, kanuenji mudimu wenu wa tshibidilu to. Nudisangishe bua kuntendelela. 8Ku dituku dionsu dia ku matuku awu muanda mutekete, nuikale nundambula mulambu wa kuosha. Kadi dituku dia muanda mutekete, kanuenji midimu yenu ya buatshiabuatshia to. Nudisangishe bua kuntendelela.”
Tshibilu tshia Biakudia bia tshianyi
9Maweja-Nangila kuambila Moshe 10bua amanyishe bena Izrayele mikenji idi ilonda eyi ne:
“Panudi bamane kufika mu ditunga dindi munupe, nuye kudi mutuangaji ne biakudia bia tshianyi bia mu madimi enu binudi nunowa. 11Mutuangaji neabiele mulu, abinyukule kumpala kuanyi, dituku didi dilonda dia Dikisha, bua nupete diakalenga kundi. 12Anu dituku adi, nenundambule kabidi mulambu wa kuosha wa muana wa mukoku wa tshidimu tshimue, udi kauyi ne bulema. 13Mulambu awu, nuulambule pamue ne mulambu wa kuosha wa bukula bua kilo isambombu, bunuvua basambakaje ne mafuta. Nenganyishe dipembu dia mupuya wa mulambu awu. Nundambule milambu ayi pamue ne litre wa maluvu umue ne tshitupa. 14Nenku biakudia bia tshianyi bia mu madimi enu binudi nunowa abi: nansha mampa, nansha midioku mibishi, nansha miosha, kanuena mua kubidia, kanuyi banji kubindambula. Nulame mikenji eyi kashidi miaba yonsu inudi nusomba.
Tshibilu tshia Dinowa
15“Nubadike mbingu muanda mutekete milondangane, bituadije dituku didi dilonda dia Dikisha, dinudi bandambula biakudia bia tshianyi bia mu madimi enu. 16Nanku nubadike matuku makumi atanu too ne ku dituku didi dilonda dituku dia Dikisha dia musangu wa muanda mutekete. Dituku adi, nudi ne bua kundambula mulambu mukuabu wa biakudia binudi banowa mu madimi enu. 17Nenuntuadile mampa abidi a ku nzubu yenu bua kundambula. Diampa dionsu nedikale diosha ne bukula bua kilo isatu, buela buanga. Mulambu awu, newikale wa biakudia bia tshianyi bia ntete. 18Ku mulambu wa mampa abidi awu, nusakidileku kabidi ne bana ba mikoku muanda mutekete bakadi bakumbaje tshidimu tshimue, badi kabayi ne bulema, ne mikoku ya bimpanga ibidi ne ngombe mulume umue. Nundambule bintu abi bua mulambu wa kuosha, pamue ne mulambu wa bukula ne wa maluvu. Nenku meme nenganyishe dipembu dia mupuya wa milambu ayi. 19“Nenundambule kabidi mbuji wa mpumbu wa kudikobolola nende. Kadi bua mulambu wa bobumue, nenundambule bana ba mikoku babidi, bakadi ne tshidimu tshijima. 20Mutuangaji neandambule nyama ayi, pamue ne bana ba mikoku babidi, pamue kabidi ne mampa. Neabiele mulu abinyukule. Nenku milambu ayi ishale ya mutuangaji, bualu idi ya tshijila. 21Dituku mene adi, kanuenji mudimu to. Nudisangishe bua kuntendelela. Nulame mikenji eyi kashidi, miaba yonsu inudi nusomba.
22“Musangu unudi nunowa biakudia, kanuena mua kunowa too ne bidi ku mpenga kua budimi to. Kabidi kanuena mua kupingana bua kupumbulula biakudia binuvua bapue muoyi to. Nubilekele, bishale bua kuambuluisha bapela ne benyi. Bualu meme ndi Maweja-Nangila Mvidi Mukulu wenu.”
Dituku dia tshivulukilu ne dia disanka
23Maweja-Nangila kuambila Moshe 24bua amanyishe bena Izrayele mikenji idi ilonda eyi ne:
“Dituku dia kumpala dia ngondu wa muanda mutekete, ndituku dia tshivulukilu ne dia dikisha. Nudisangishe bua kuntendelela. 25Kanuenji midimu yonsu ya tshibidilu dituku adi to. Kadi, nundambule mulambu wa kuosha.”
Dituku dinene dia Kukobolola bantu
26Maweja-Nangila kuambila Moshe ne:
27“Dituku dia dikumi dia ngondu wa muanda mutekete, ndituku dinene dia kukobolola bantu. Dituku adi, nudisangishe, nuntendelele. Nujile biakudia, nundambule mulambu wa kuosha. 28Kanuenji mudimu nansha mukese dituku adi. Bualu ndituku dia kukobolola bantu, kumpala kuanyi meme, Maweja-Nangila Mvidi Mukulu wenu. 29Muntu yonsu udi kayi ujila biakudia dituku adi, nebamumushe munkatshi mua bena Izrayele. 30Kabidi muntu yonsu udi wenza mudimu dituku adi, meme nkayanyi nemmushipe, mmumushe munkatshi mua bena Izrayele. 31Nulame mikenji eyi kashidi miaba yonsu inudi basombe. 32Dituku adi, nenuikishe, anu bu munudi nuenza dituku dia Dikisha. Nujile kabidi biakudia. Nunemeke mukenji ewu wa dikisha, bituadije ku dilolu dia matuku tshitema a ngondu, too ne dilolu dia matuku dikumi a ngondu.”
Tshibilu tshia Tuzubu tua Bisasa
33Maweja-Nangila kuambila Moshe 34bua amanyishe bena Izrayele mikenji idi ilonda eyi ne:
“Biangatshile ku matuku dikumi ne atanu a ngondu wa muanda mutekete, nenungenzele tshibilu tshia tuzubu tua Bisasa lumingu lujima, bua kunnemeka. 35Dituku dia kumpala, kanuenji mudimu wenu wa tshibidilu to. Nudisange bua kuntendelela. 36Lumingu alu lujima nundambule milambu ya kuosha ku dituku dionsu. Kadi dituku dia muanda mukulu, kanuenji mudimu to. Nudisange kabidi bua kunnemeka, anu bu munuvua badisange dituku dia kumpala. Nundambule kabidi milambu ya kuosha.
37“Mu bibilu bionsu ebi, nudisange bua kuntendelela ne bua kundambula milambu mishilangane: ya kuosha, ya bia mu madimi, ya bobumue, ne ya maluvu. Nuyilambule bilondeshile meyi ne mikandu bia tshibilu tshionsu. 38Milambu ayi, nuyilambule pamue ne inudi nundambula matuku a Dikisha. Nuyisangishe kabidi ne milambu yenu ya mapiku ne ya budisuile.
39“Nanku panuikala bamane kunowa biakudia, matuku dikumi ne atanu a ngondu wa muanda mutekete, nungenzele tshibilu tshia lumingu lujima. Nuikishe dituku dia kumpala, ne dia muanda mukulu dia tshibilu etshi. 40Lumingu alu lujima, kutuadija ku dituku dia kumpala, nupole bimuma, nukose matamba a mitshi, nutape malala ne ntupu. Nuende ngendu ya mazengu lumingu lujima kumpala kuanyi meme Maweja-Nangila. 41Mu ngondu wa muanda mutekete wa tshidimu tshionsu, nenungenzele tshibilu etshi lumingu lujima. Nenku nulame mukenji ewu kashidi. 42Nuenu bena Izrayele bonsu, lumingu alu lujima, nuikale anu basomba mu tuzubu tua bisasa, 43bua ndelanganyi yenu ijadike ne mvua munupatule mu ditunga dia Ejipitu, kabidi mvua munuladike mu tuzubu tua bisasa. Bualu meme ndi Maweja-Nangila Mvidi Mukulu wenu.”
44Ke muvua Moshe mumanyishe bena Izrayele bibilu bishilangane bivuabu ne bua kutendelela Maweja-Nangila nabi.

Mikenji ya bena Levi 24
Bitekedi bia miendu bia mu nzubu wa Mvidi Mukulu
1Maweja-Nangila kuambila Moshe ne:
2“Utumine bena Izrayele diyi bakutuadile mafuta mimpe a tumuma tua olive, bua kutemesha nawu miendu dilolu dionsu. 3Arone ateke kapia aku mu ntenta wa kusambakena, kumpala kua tshilamba tshidi tshijika mushete wa ndondu. Kapia aku, nekashale katema butuku bujima, kumpala kua Maweja-Nangila. Bena Izrayele ne ndelanganyi yabu yonsu nebalame mukenji ewu kashidi. 4Arone neateke miendu pa tshitekelu tshienza ne tshiamu tshia mpawungi nkayatshi, bua kapia kikale katema kumpala kuanyi meme Maweja-Nangila butuku bujima.
Mampa malambula Mvidi Mukulu
5“Wangate bukula, wenze mikata dikumi ne ibidi, mukata onsu wikale ne bujitu bua kilo isambombu. 6Uyiteke pa mesa menza ne tshiamu tshia mpawungi nkayatshi, adi kumpala kuanyi meme, Maweja-Nangila. Mikata ayi, ikale miteka mu milongu ibidi. Mulongu onsu wikale ne mikata isambombu. 7Wele musenga wa kamonya muimpe pa mulongu onsu. Pashishe oshe musenga wa kamonya awu bua kuulambula Maweja-Nangila pa mutu pa mampa, bu tshivulukilu.
8“Tshibidilu etshi netshishale mu bena Izrayele bua bikale bangoshila mikata ya nanku dituku dionsu dia Dikisha. 9Arone ne bana bende ba balume nebangate mikata ayi, bua kuyidila pa muaba kampande wa tshijila. Kadi mikata ayi idi amu ya Arone ne bana bende ba balume, bualu idi ya tshijila menemene, ivuabu bamane kundambula meme, Maweja-Nangila. Mikata ayi idi yabu bua kashidi.”
Dinyoka dia muntu udi upetula Mvidi Mukulu
10Mu mitanda ya bena Izrayele, muvua nsongalume wa bena Ejipitu, muikale muipu wa bena Izrayele. 11Dina dia mamuende divua Shelomite, muana wa Dibri, wa mu tshisamba tshia Dane. Nsongalume awu kuluangana ne muena Izrayele mukuabu. Kutuadijaye kupenda Mvidi Mukulu, usendeka dina diende. Diakamue bena Izrayele kumufunda kudi Moshe. 12Kumukuatabu bua Mvidi Mukulu nkayende akose tshilumbu tshiende.
13Maweja-Nangila kuambila Moshe ne:
14— Ipatayi muntu awu mu mitanda. Bantu bonsu bavua bumvua nuwuaye ungela nsenda, nebatenteke bianza biabu pa mutu pende. Pashishe bena Izrayele bonsu bamuase mabue, bamushipe. 15Nenku wambila bena Izrayele mikenji eyi ne:
“Padi muntu usendeka Mvidi Mukulu wende, udi udikebela tshilumbu. 16Muntu yonsu udi usendeka dina dia Maweja-Nangila, bamushipe. Bena Izrayele bonsu bamuase mabue, bamushipe, nansha yeye muenyi, nansha yeye muena Izrayele, bualu mmuse-ndeke Mvidi Mukulu.
17“Padi muntu ushipa mukuende, bamushipe pende. 18Padi muntu ushipa tshimuna tshia mukuende, amupingajile tshimuna tshikuabu tshia muoyi.
19“Padi muntu utapa mukuende mputa, bamutape pende mputa wa momumue. 20Muntu mutshibulangane, bamutshibule pende. Muntu mushipangane disu, bamushipe diende. Muntu mupolangane dinu, bamupole diende. Nebamuenzele bibi, bivuaye muenzele muntu mukuabu.
21“Muntu udi ushipa tshimuna tshia bende, apingaje tshimuna tshikuabu. Muntu udi ushipa mukuende, bamushipe pende.
22“Mikenji eyi idi bua Mikenji ya bena Levi 25
Tshidimu tshia kulekela kudima
1Maweja-Nangila kuambila Moshe ku mukuna wa Sinayi, 2bua amanyishe bena Izrayele mikenji idi ilonda eyi ne:
“Diba dinudi nubuela mu ditunga dindi munupeshe, nulekele kudima bikondu bikuabu mu dina dianyi, bua buloba buikishe. 3Munkatshi mua bidimu bisambombu, nukune biakudia, nusole mionji yenu ya mvinyo, nunowe binuvua bakune. 4Kadi tshidimu tshia muanda mutekete, ntshijidile mu dina dianyi. Kanukunyi biakudia, kanusolu mionji yenu ya mvinyo, 5kanunowi bidimenene bia tshidimu tshishale, nansha tumuma tua mvinyo tua ku mionji inuvua kanuyi basole. Bualu tshidimu atshi ntshianyi tshia tshijila tshia kuikishisha buloba. 6Nenku nuenu ne bapika benu balume ne bakaji, kabidi bena mudimu ne benyi banudi nabu, nudie anu bidimenene bia tshidimu tshia muanda mutekete atshi. 7Bidimenene abi, nebabidie kabidi kudi bimuna bienu, ne kudi nyama ya tshisuku idi mu ditunga dienu.
Tshidimu tshia kupingajilangana bintu
8“Nuindile bikondu muanda mutekete. Tshikondu tshionsu tshikale ne bidimu muanda mutekete. Mmumue ne: bidimu bionsu nebikale makumi anayi ne tshitema. 9Pashishe dituku dia dikumi dia ngondu wa muanda mutekete, dituku dinene dia kukobolola bantu, nenuele mpungi ya disanka miaba yonsu mu ditunga. 10Panudi nuela mpungi nanku, nenumanyishe bantu ne: tshidimu tshia makumi atanu etshi ntshia tshijila, tshia kupikula bena ditunga bonsu. Tshidimu atshi, nebatshinyike ne: ntshidimu tshia ‘Mufikilu’ wa disanka. Tshidimu atshi muntu yonsu nebamupingajile maloba ende. Uvua mupika, bupika buende bujike, apingane kuabu. 11Nenku padi bidimu bikumbana makumi atanu, nuikale nuenza tshibilu tshia ‘Mufikilu’ wa disanka dinene. Kanukunyi biakudia, kanunowi biakudia bidi bidimenene bia tshidimu tshishale, kanupodi tumuma tua mvinyo tua ku mionji inuvua kanuyi basole. 12Kadi nunemeke tshidimu tshia makumi atanu, tshia ‘Mufikilu’ wa disanka dinene adi, bualu ntshia tshijila. Nenku nudie anu bintu bidi bidimenene mu madimi enu.
13“Tshikondu tshia ‘Mufikilu’ wa disanka dinene, nebapingajile muntu yonsu maloba ende. 14Paudi usumba, nansha usumbisha budimi kudi mukuenu, kumuenzedi bibi to. 15Paudi usumba budimi, nansha ubusumbisha, mushinga wabu ulondeshile bungi bua bidimu bidi nabi budimi abu, bituadije ku tshidimu tshia ndekelu tshia ‘Mufikilu’ wa disanka dinene, ne bua bungi bua bidimu bia kunowa bitshidi bishale bua tuetu kufika ku ‘Mufikilu’ mukuabu. 16Mushinga wa budimi udi mua kuikala wa bungi, padi budimi butshidi ne bidimu bia kunowa bia bungi. Mushinga wa budimi udi mua kukepela, padi budimi bushale ne bidimu bikese bia kunowa. Nenku babupane bilondeshile bungi bua misangu ya dinowa. 17Kanuenzedianganyi bibi to, nunnemeke meme Maweja-Nangila Mvidi Mukulu wenu. 18Nulame meyi anyi ne mikenji yanyi bimpe, nuyikumbaje. Nenku nenusombe mu ditunga dienu talalaa. 19Buloba nebuike biakudia bivule. Nenudie nukute, nenusombe ku matshi talalaa.
20“Kadi bumue nenukonkangane ne: ‘Bu mutudi katuyi badime, katuyi banowe mu tshidimu tshionsu tshia muanda mutekete, netupete biakudia bikumbane anyi?’ 21Kadi meme Maweja-Nangila ndi ngamba ne: mu tshidimu tshisambombu, nennuvudijile biakudia bia bungi, bikumbane bua bidimu bisatu. 22Nenku tshidimu tshia muanda mukulu, nenukune biakudia kabidi. Kadi nenuikale nudia anu biakudia bivua bishale bia tshidimu tshisambombu atshi. Nenuikale ne biakudia bikumbane bidi binufikisha too ne ku dinowa dia biakudia bia mu tshidimu tshia tshitema.
Dipingaja maloba kudi benawu
23“Kanuena mua kusumbisha buloba bua kashidi to, bualu buloba mbuanyi meme Maweja-Nangila. Nuenu nudi anu bena tshimuangi, benyi badi basombe mu ditunga dianyi meme. 24Nenku mu ditunga dionsu dindi nnupesha, nenuelele mikenji idi mua kuambuluisha muntu bua apikule madimi ende.
25“Padi muanenu musue kusumbisha budimi buende, bua dikenga didi dimukuata, anu muena diku ke udi ne mushindu wa kupikula budimi abu. 26Padi muntu awu kayi ne muena diku diabu, udi mua kubupikula, akebe yeye mene mushindu wa kudipikuilabu nkayende. 27Nenku neapingajile uvua musumbe budimi abu makuta, bilondeshile bungi bua bidimu bidi bishale too ne ku tshidimu tshia ‘Mufikilu’ mukuabu wa disanka dinene. Padiye upingaja makuta, udi wangata budimi buende. 28Padi muena budimi kayi ne mushindu wa kubupikula, nebushale kudi uvua mubusumbe too ne ku ‘Mufikilu’ wa disanka dinene. Padi tshidimu atshi tshikumbana, uvua musumbishe budimi buende abu neabuangate.
29“Padi muntu upana nzubu wa mu tshimenga tshikolesha ne bimana, kapitshishi tshidimu tshijima bua kumupikula to. 30Padiye kayi umupikula tshidimu atshi, nzubu awu neashale kashidi kudi uvua mumusumbe, kabidi ne kudi ndelanganyi yende. Nenku nzubu awu kabena mua kumupingaja, nansha bobu bafikile mu tshidimu tshia ‘Mufikilu’ wa disanka dinene to. 31Kadi nzubu idi miasa mu misoku idi kayiyi ne bimana bikolesha, badi mua kuyipanyisha mushindu udibu bapanyisha maloba. Badi mua kupikula nzubu wa mushindu ewu tshidimu tshionsu tshidibu basue. Kadi tshidimu tshia ‘Mufikilu’ wa disanka dinene, badi ne bua kupingaja nzubu awu anu kudi muenaye.
32“Kadi bena Levi, badi mua kupikula nzubu yabu idi miasa mu bimenga biabu bia bena Levi diba dionsu didibu basue. 33Nansha bobu basumbe nzubu awu kudi muena Levi mukuabu, mu tshidimu tshia ‘Mufikilu’ wa disanka dinene, badi ne bua kuangata nzubu awu kudi muntu uvua mumusumbishe. Bualu nzubu ayi ke tshintu tshimue tshidi bena Levi natshi mu ditunga dia bena Izrayele. 34Kadi madimi onsu a bena Levi adi ku mpenga kua bimenga biabu, kabena mua kuapanyisha to, bualu mmamane kushala kashidi anu mu dina dia bena Levi.
Bintu bisombesha bapela
35“Padi muanenu, nansha muenyi udi mu ditunga dienu, muikale mu dikenga, kayi ne mushindu wa kukumbaja bionsu bivuaye munulaye, numuambuluishe bua asombe nenu bimpe. 36Kanumutatshishi bua kulomba tshia kasombela to. Nuntshine meme Maweja-Nangila. Numuambuluishe bua asombe nenu bimpe. 37Nuenu bamusombeshe makuta, kanuena mua kulomba tshia kasombela to. Nuenu bamupe biakudia, kanumulombi bua anupingajile, usakidila ne nsakidilu to. 38Meme ke uvua munupatule mu ditunga dia Ejipitu, munufikishe mu ditunga dia Kenaane, bua ngikale Maweja-Nangila Mvidi Mukulu wenu.
Dipatula dia bantu mu bupika
39“Padi muanenu mu dikenga, yeye mudieyeka kunudi bua kunuenzela mudimu, kanumuenzeji mudimu bu mupika to. 40Kadi enze mudimu, apete difutu, bu mudi muena mudimu, nansha bu mudi muenyi udi ku nzubu kuenu, upeta. Anukuatshile mudimu too ne ku tshidimu tshia ‘Mufikilu’ wa disanka dinene. 41Tshidimu atshi, numulekele, aye ne bana bende kuabu. Numupingajile kabidi madimi ende. 42Nenku kabena mua kupana bena Izrayele, bu mudibu bapana bapika to. Bualu mbantu banyi, bamvua mupatule mu ditunga dia Ejipitu. 43Kanuena mua kubakengesha to. Nuleje ne: nudi nuntshina meme Mvidi Mukulu wenu.
44“Panudi basue kupeta bapika balume nansha bakaji, nuye kubakeba anu mu bisamba bikuabu bidi pabuipi nenu. 45Bapika abu, nudi mua kubasumba kabidi ku bana ba bantu benyi badi basomba mu ditunga dienu, nansha mu balela ba benyi abu, badibu balelela mu ditunga dienu. Bantu bonsu aba badi mua kushala bantu benu. 46Benyi abu, nebashale bupianyi bua bana benu. Nebabangate bua bashale bapika babu kashidi. Kadi muntu nansha umue wa kunudi, kena mua kukengesha muanabu muena Izrayele to.
47“Padi muena Izrayele mu dikenga, yeye mudieyeka kudi muenyi udi mupetele biuma mu ditunga dienu, nansha kudi muntu mukuabu wa mu diku dia benyi, 48badi mua kumupikula kudi muena Izrayele umue wa ku bana babu ba tatuende. 49Padiye kayi ne muanabu wa tatuende udi mua kumupikula, nebamupikule kudi tatuende mukuabu, nansha kudi muana wa tatuende mukuabu, nansha kudi muanabu wa mu diku. Nansha yeye muine udi mua kudipikula padiye ne mushindu. 50Kadi padiye musue kudipikula, pamue ne muntu uvua mumusumbe, babale bungi bua bidimu bidi bipite, katshia bamusumbe too ne ku tshidimu tshia ‘Mufikilu’ wa disanka dinene. Nebapuekeshe mushinga wa kudipikula bilondeshile bungi bua bidimu bidiye mulale mu bupika. Nebatshinke difutu dia mudimu uvuaye mukuate bilondeshile difutu didi muena mudimu upeta ku dituku ku dituku. 51Padi bidimu bitshidi bia bungi bua kufika ku tshidimu tshia ‘Mufikilu’ wa disanka dinene, neapingaje tshitupa tshinene tshia makuta a mushinga uvuabu bamusumbe nawu. 52Kadi padi bidimu bishala bikese bua kufika ku tshidimu tshia ‘Mufikilu’ wa disanka dinene, muena Izrayele awu neapingaje makuta mashadile, bilondeshile bungi bua bidimu bidi bishale abi. 53Kadi padi muntu awu musue kushala mu nzubu mua uvua mumusumbe, ikale bu muena mudimu udibu bafuta ku tshidimu ku tshidimu. Kadi nutangile bimpe bua mfumuende kamukengeshi to. 54Padi muena Izrayele awu kayi mua kudipikula, nansha kabayi mua kumupikula yeye ne bana bende, nebabapatule mu bupika tshidimu tshia ‘Mufikilu’ wa disanka dinene.
Meme ndi Maweja-Nangila Mvidi Mukulu wenu
55“Eyowa, bena Izrayele mbantu banyi, bamvua mupatule mu ditunga dia Ejipitu, bua meme kuikala Maweja-Nangila Mvidi Mukulu wabu.bantu bonsu, nansha benyi, nansha bena Izrayele. Bualu meme ndi Maweja-Nangila Mvidi Mukulu wenu.” 23Moshe kuambila bena Izrayele mikenji eyi ya Maweja-Nangila. Bena Izrayele kumuka mu mitanda ne muntu uvua usendeka Mvidi Mukulu awu. Kumuasabu mabue, kumushipa, bu muvua Maweja-Nangila muambile Moshe.

Mikenji ya bena Levi 26
1“Kanuena mua kuenza mpingu ileja mvidie ya dishima. Kanuena mua kuimanyika mpingu ayi, nansha kujidila mabue. Kanuena mua kuteka mabue mu ditunga dienu, kuazola bua kuatendelela to. Bualu meme ndi Maweja-Nangila Mvidi Mukulu wenu.
2“Nuikishe dituku dia Dikisha. Nunemeke muaba wanyi wa tshijila. Bualu ndi Maweja-Nangila.
Mvidi Mukulu neanuele lupemba
3“Panudi nuitaba meyi anyi, nutumikila mikenji yanyi, nuyilonda, 4nendokeshe mvula pa diba diende, bua nupete biakudia bia bungi mu madimi enu, kabidi bua mitshi ikuame bimuma. 5Nanku dishipula dia ntete mu ditunga dienu, neditungunuke too ne ku matuku a dinowa dia tumuma tua mvinyo. Dinowa dia tumuma tua mvinyo neditungunuke too ne ku matuku a dikuna . Nenuikale ne biakudia bia bungi. Kabidi nenusombe ku matshi talala. 6Nembueje ditalala mu ditunga dienu, nenulale tulu mu nzubu, batalaja mioyi. Nembutule nyama ya lonji idimu. Baluishi kabakunubunda kabidi to. 7Nenutshimune baluishi benu, nenubashipe bonsu. 8Bena Izrayele batanu nebatshimune baluishi lukama. Bena Izrayele lukama, nebatshimune baluishi binunu dikumi, babashipe bonsu. 9Nennutabalele bua nutante, nulele bana ba bungi. Nendame ndondu ituvua batua nenu. 10Nenunowe biakudia bia bungi. Nenuhidie matuku mavule. Bua kupeta muaba wa kulama bipiabipia, anu nuenu banji kumusha bia kale. 11Nzubu wanyi wa tshijila neikale munkatshi muenu. Tshiena mua kunubenga to. 12Nengendakane nenu. Meme nengikale Mvidi Mukulu wenu, nuenu nenuikale bantu disanka dinene, nenku mushinga wabu kawena mua kushintuluka to banyi. 13Meme ndi Maweja-Nangila Mvidi Mukulu wenu, uvua munupatule ku bupika mu ditunga dia Ejipitu. Meme kukosa nkanu ya bupika buenu, bua numone mua kuenda ntunku.
Dinyoka dia bena buenzayi
14“Panudi nubenga kuitaba meyi anyi, nubenga kulonda mikenji yanyi, 15panudi nubenga kunemeka ndondu wanyi, nubenga mikenji yanyi ne meyi andi munutumine, 16nenku nennunyoke mushindu ewu:
“Nennukuatshishe bowa, nunyane, nupete disama dia mubidi luya. Makenga aa neanupangishe mua kumona bimpe. Nenushale ne muoyi matuku makese. Nenukune biakudia mu madimi enu, kadi nebabidie amu kudi baluishi benu. 17Nennukengeshe. Baluishi benu nebanutshimune, banutshimbakaje. Nenudinyemene, kakuyi muntu unuipata.
18“Padi bionsu ebi binuenzekela kanuyi nungitaba, nanku nemvudije makenga enu awu misangu muanda mutekete, bua malu mabi anudi benza. 19Bua kujikija ditambisha ne tshitunu tshinudi natshi, tshiena unulokeshila mvula to. Biakudia kabiena bitoloka to. Diulu nedikole bu tshiamu, buloba nebuume bu tshiamu tshikunze. 20Nenuditatshishe bua kudima, kadi biakudia kabiakutoloka, mitshi kayakukuama bimuma.
21“Panudi anu numbenga kanuyi nungitaba, meme nemvudije kabidi makenga enu misangu muanda mutekete. 22Nentume nyama ya tshisuku, ishipe bana benu, ibutule bimuna bienu. Nenubutuke, mu njila yenu mushale anu mutupu.
23“Panudi nuntombokela anu kuntombokela, manyoka aa kaayi anufikisha ku didilengeja, 24meme panyi nennubenge. Nemvudije tshiakabidi dinyoka dienu misangu muanda mutekete. 25Nennutumine bena mvita bua baluishe ditunga dienu. Nennunyoke bua ndondu wanyi unudi nunyanga. Nansha nuenu baye kusokoma mu bimenga, nennutumine disama dia kishi. Baluishi benu nebanutshimbakaje. 26Nenkepeshe biakudia, bakaji dikumi nebasangile ditshiwa dimue bua kuoshilamu mampa, bapeta muaba mukumbane. Nebanuabanyine tupese tua mampa tukese tukese, nudia kanuyi nukuta to.
27“Kadi padi makenga onsu aa kaayi anutekesha, nuenu nubenga amu kubenga mua kungitaba, 28meme nennufikile munda, nnuluisha. Nemvudije dikenga dienu tshiakabidi misangu muanda mutekete. 29Nenudie munyinyi wa bana benu banudi balela. 30Pandi nnufikila munda, nennyangakaje miaba inudi nulambuila mvidie yenu milambu. Nengupule bilambuilu bienu bia manananshi. Nententakaje bitalu bienu pa mpingu yenu imvua mutshibule. 31Nembutule bimenga bienu, ne miaba yenu ya tshijila, bienza bipela. Dipembu dia bintu binudi nungoshila kadiakunsankisha kabidi to. 32Nennyangakaje ditunga dienu bikole. Nansha baluishi benu bine bapinganamu, nebakeme be. 33Nennuluishe, nnutangalaje mu matunga makuabu. Ditunga dienu nedishale tshipela, bimenga bienu bionsu nebibutuke.
34“Nenku bidimu bionsu binudi mu bupika mu ditunga dia baluishi benu, ditunga dienu dinuvua bashiye nedipete dikisha, bilondeshile bungi bua bikondu binuvua kanuyi bikishisha buloba. 35Eyowa, buloba nebuikishe bua bukumbaje bungi bua bikondu bimuma kanuyi babuikishishe, diba dinuvua basombamu.
36“Kadi bena Izrayele bikale bashale ne muoyi mu ditunga dia baluishi babu, nembakuatshishe bowa bua bungi. Nebanyeme too ne mutoyi wa dibeji dia mutshi dinyungisha kudi lupepela, bu mudi muntu unyema mvita. Nebende badishinda, kakuyi muntu udi ubipata. 37Nebadinyemene benda basakilangane, bu badi banyema mvita, kadi kakuyi muntu Udi ubipata. Nebapange bukole bua kuluangana mvita. 38Ku ndekelu nebafuile mu tshimuangi. Matunga menyi a baluishi babu awu neababutule. 39Bena Izrayele bakese bikale bashale ne muoyi mu matunga a baluishi babu, nebabutuke bua mibi yabu ne ya bankambua babu.
Mvidi Mukulu neavuluke ndondu wende
40“Kadi badi bashala ne muoyi abu, nebashishe kujadika muvuabu bangenzele bibi bitambe, ne mudibu, bobu ne bankambua babu, bantombokela. 41Nebajadike ne: meme ke uvua mubanyoke, mubafile kudi baluishi babu. Nanku nebatonde bubi buabu, nebitabe manyoka onsu andi mubatumine. 42Pashishe, nenkuluke ndondu wanyi, umvua mutue ne bankambua babu aba: Abrahame, Izake ne Yakobe. Nemvuluke kabidi malu onsu amvua mubalaye bua ditunga diabu. 43Kadi bena Izrayele bamane kumuangala mu ditunga, miaba ivuabu badime ayi neyipete dikisha. Mu tshikondu tshidi maloba awu mu dikisha, bena Izrayele nebapete dinyoka, bualu mbabenge meyi anyi ne mikenji yanyi. 44Kadi matuku adibu mu tshimuangi awu, tshiena mbalekela amu kashidi to, tshiena mbabutula. Kabidi, tshiena nnyangakaja ndondu wanyi to, bualu meme ndi Maweja-Nangila, Mvidi MuKulu wabu. 45Nemvuluke ndondu umvua mutue ne bankambua babu, pamvua mubapatule mu ditunga dia Ejipitu, bisamba bionsu bitangile, bua meme kubapandisha ne kuikala Mvidi Mukulu wabu. Ndi Maweja-Nangila.”
46Nanku ebi ke mikenji ne meyi ne malongesha, bivua Maweja-Nangila mumanyishe Moshe pa mukuna wa Sinayi bua ambile bena Izrayele.

Mikenji ya bena Levi 27
Malu makuabu tuasakidila: Mushinga wa malaya
1Maweja-Nangila kuambila Moshe 2bua amanyishe bena Izrayele mikenji idi ilonda eyi ne:
“Padi muntu mulaye Maweja-Nangila bua kumulambula muntu, udi mua kukumbaja dilaya diende pa kufuta bungi kampande bua nkanu ya tshiamu tshitoke tshia mushinga mukole, pa mutu pa muntu awu: 3bilondeshile mishinga eyi:
“Bua muntu mulume wa bidimu makumi abidi too ne ku makumi asambombu, nebafute Maweja-Nangila nkanu ya tshiamu tshitoke tshia mushinga mukole makumi atanu, bilondeshile tshipimu tshia nkanu tshia muaba wa tshijila. 4Bua mukaji nebafute Maweja-Nangila nkanu ya tshiamu tshitoke tshia mushinga mukole makumi asatu.
5“Bua muana wa balume, wa bidimu bitanu too ne ku makumi abidi, nebafute Maweja-Nangila nkanu ya tshiamu tshitoke tshia mushinga mukole makumi abidi. Bua muana wa bakaji, nebafute nkanu dikumi.
6“Bua muana wa balume wa ngondu umue too ne ku bidimu bitanu, nebafute Maweja-Nangila nkanu ya tshiamu tshitoke tshia mushinga mukole itanu. Bua muana wa bakaji, nebafute nkanu isatu.
7“Padi muntu mumane kupita pa bidimu makumi asambombu, nebafute Maweja-Nangila nkanu dikumi ne itanu bua muntu mulume. Bua muntu mukaji badi ne bua kufila nkanu dikumi.
8“Padi muntu ukenga, kayi mupete mushinga uvuabu balomba, udi ne bua kufila muntu, uvuaye mutela ne: ngua dilaya awu, kudi mutuangaji. Nenku mutuangaji neatshinke mushinga udi mukengi ewu mua kufuta, bilondeshile dimona diende dia makuta.
9“Padi muntu mulaye bua kulambula Maweja-Nangila tshimuna tshia mapiku tshidibu mua kumulambula, tshimuna atshi ntshia tshijila. 10Kabena mua kutshishintakaja ne tshimuna tshikuabu, nansha tshikale tshimpe tshipite, nansha tshikale tshishadile ku buimpe. Kadi muntu yeye mutshishintakaje, bimuna ebi bionsu bibidi, badi ne bua kubilambula Maweja-Nangila.
11“Padi tshimuna atshi ne mikiya, katshiyi tshikumbana mua kulambula Maweja-Nangila, muenatshi atshifile kudi mutuangaji. 12Mutuangaji neafue mushinga wa tshimuna atshi, utangila buimpe nansha bubi bua tshimuna. Nebumvuangane amu ku mushinga udiye wamba awu. 13Padi muenatshi musue kutshipikula, asakidile tshia bitanu tshimue tshia mushinga uvua mutuangaji mulombe.
14“Padi muntu musue kulambula Maweja-Nangila nzubu, mutuangaji neafue mushinga wa nzubu awu. Neamanye tshidi tshikolesha mushinga wa nzubu awu, nansha tshidi tshiutekeshisha. Nenku nebitabe mushinga udiye mutue. 15Padi muena nzubu musue kumupikula, asakidile tshia bitanu tshimue ku mushinga uvua mutuangaji mulombe.
16“Padi muntu musue kulambula Maweja-Nangila budimi bumue bua ku madimi ende, mushinga wabu udi ulondeshila bungi bua bintu bidibu mua kukunamu. Padi budimi bukumbakana bua kukuna ntete ya orje kilo nkama isatu, mushinga wabu newikale wa nkanu ya tshiamu tshitoke tshia mushinga mukole makumi atanu. 17Padibu balambula Maweja-Nangila budimi abu, ku ntuadijilu wa tshidimu tshia ‘Mufikilu’ wa 18Padibu balambula Maweja-Nangila budimi tshidimu tshia ‘Mufikilu’ wa disanka dinene tshimane kupita, mutuangaji neapuekeshe mushinga, bilondeshile bungi bua bidimu bitshidi bishale bua kufika ku tshidimu tshipiatshipia tshia ‘Mufikilu’ wa disanka dinene.
19“Padi muena budimi musue kubupikula, udi ne bua kusakidila tshia bitanu tshimue ku mushinga uvua mutuangaji mulombe. Pashishe neangate budimi buende.
20“Kadi padiye kayi muanji kupikula budimi buende, udi mua kubupana kudi muntu mukuabu. Diba adi katshiena mua kudipikuilabu to. 21Nenku mu tshikondu tshia ‘Mufikilu’ wa disanka dinene, budimi abu budi amu bupingana kudi Maweja-Nangila. Nebushale mu dina dia batuangaji, bu budimi buvuabu balambule Maweja-Nangila bua kashidi.
22“Padi muntu ulambula Maweja-Nangila budimi buvuaye musumbe, kabuyi bupeta ku bupianyi, 23mutuangaji neatshinke mushinga wa budimi abu, bilondeshile bungi bua bidimu bitshidi bishale bua kufika ku tshidimu tshia ‘Mufikilu’ wa disanka dinene. Muena budimi abu afute mushinga awu anu dituku adi, bua baulambule Maweja-Nangila. 24Kadi mu tshidimu tshia ‘Mufikilu’ wa disanka dinene, budimi nebabuangate anu kudi mfumuabu wa kumpala uvua mubupiane awu.
25“Nanku nebatshinke mushinga wa bionsu abi, bilondeshile nkanu idi muaba wa tshijila. Lukanu kumue ludi ne bujitu bua grame dikumi.
Milambu mishilangane
26“Muntu nansha umue kena ne bumfumu bua kulambula mu dina diende yeye nkayende, muanabute wa ngombe, lukungulu lua mbuji, nansha muana wa mukoku to. Bualu nyama yonsu idi mikale banabute, ikadi ya Maweja-Nangila. 27Padi muanabute wa tshimuna atshi muikale wa nyama udi ne mikiya, muenatshi udi mua kutshipikula. Kadi asakidile tshia bitanu tshimue ku mushinga udi mutuangaji mulombe. Padi muenatshi kayi mua kutshipikula, mutuangaji udi mua kutshipana kudi muntu mukuabu ku mushinga onsu udiye utshinka.
28“Nanku bua bintu bionsu bidi muntu ulambula Maweja-Nangila bua kashidi, kabena mua kubipana nansha kubipikula to, bu mudi muntu, nyama nansha budimi bupiana. Bintu bidibu balambula mushindu ewu, mbia Maweja-Nangila nkayende, mbia tshijila menemene. 29Nansha muntu mumane kujidila kashidi mu dina dia Maweja-Nangila nanku, kabena mua kumupikula to. Nansha bua kumushipa, basangane kumushipa anye? Bamushipe.
30“Nenku bena Izrayele badi ne bua kulambula Maweja-Nangila tshia dikumi tshimue tshia biakudia bia mu madimi, kabidi ne tshia bimuma bia ku mitshi. Bualu mbintu biende. 31Padi muntu musue kupikula tshikuabu tshia ku bidibu balambula Maweja-Nangila, muntu awu udi ne bua kusakidila tshia bitanu tshimue ku mushinga udi mutuangaji mulombe. 32Padi muntu ne ngombe, mikoku nansha mbuji, udi ne bua kulambula Maweja-Nangila tshimuna tshimue pa bimuna dikumi. 33Muena bimuna abi, kena mua kusunguluja bimuna bidi bimpe ne bidi bibi. Kabidi kena mua kubishintakaja to. Yeye mubishintakaje, bionsu bibidi nebishale bia tshijila mu dina dia Maweja-Nangila. Kena mua kubipikula to.”
34Nenku ke mikenji ivua Maweja-Nangila mumanyishe Moshe pa mukuna wa Sinayi, bua ambile bena Izrayele.
