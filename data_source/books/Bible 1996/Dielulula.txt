Dielulula 1
DIYUKI DIA KUMPALA DIA MOSHE
1Mukanda ewu udi utuambila malu avua Moshe muyukile ne bena Izrayele bonsu, patshivuabu luseke ludi diba dipatukila lua musulu wa Yardene, mu tshipela tshidi pabuipi ne Sufe. Ku luseke lumue lua tshipela etshi kuvua tshimenga tshia Parane, ku luseke lukuabu kuvua bimenga ebi: Tofele, Labane, Asherote ne Di-Zahabe. 2(Kumukila ku mukuna wa Sinayi bua kufika ku Kadeshe-Barneya, muntu udi mua kuenda matuku dikumi ne dimue, pikalaye mulonde njila wa ku mikuna ya Seyire.) 3Dituku dia kumpala dia ngondu wa dikumi ne umue, bena Izrayele bamane kukumbaja bidimu makumi anayi katshia bapatuke mu Ejipitu, Moshe kubamanyisha bionsu bivua Maweja-Nangila mutume diyi bua kuenzabu. 4Malu aa avua menzeke, Moshe mumane kutshimuna Sihone, mukalenga wa bena Amore, uvua muase ku Eshebone. Uvua mumane kutshimuna kabidi mu tshimenga tshia Edreyi, Oge, mukalenga wa Bashane, uvua muase ku Ashetarote.
5Nanku mu ditunga dia Mowabe, luseke ludi diba dipatukila lua musulu wa Yardene, Moshe kutuadija kulongesha bena Izrayele mikenji ya Mvidi Mukulu, ubambila ne:
Mvidi Mukulu udi umusha bena Izrayele ku mukuna wa Sinayi
6— Patuvua ku mukuna wa Sinayi. Maweja-Nangila Mvidi Mukulu wetu uvua mutuambile ne: “Nudi bashale ku mukuna eku matuku mapite bungi. 7Mpindiewu bangayi luendu tshiakabidi. Nuye luseke ludi ne mikuna, muaba udibu base kudi bena Amore. Nuye kabidi mu buloba budi mutumba ne bena Amore, budibu base kudi bena Kenaane: ke ku mpata ya Yardene, ku mikuna, mu mpata ya luseke lua Mayi manene, mu tshitupa tshia kuinshi tshia ditunga, ne ku luseke lua muelelu wa Mayi manene. Nutungunuke ne luendu too ne ku mikuna ya Lebanone, ne ku musulu munene wa Perate. 8Ditunga edi dijima ke dimvua mulaye bankambua benu Abrahame, Izake, Yakobe, ne ndelanganyi yabu. Ndi nnupeshadi. Nuye kudikuata.”
Moshe udi usungula balumbuluishi
9Moshe kuambila kabidi bena Izrayele ne: Tshikondu etshi, mvua mumane kunumanyisha ne: “Meme nkayanyi tshitshiena mua kuambula bujitu bua kunulombola to. 10Maweja-Nangila Mvidi Mukulu wenu mmunuvudije. Mpindiewu nudi bungi bu mitotu ya mulu. 11Ndi njinga bua Maweja-Nangila, Mvidi Mukulu wa bankambua benu, anuvudije kabidi, nuvulangane misangu tshinunu. Anuele lupemba, bu muvuaye munulaye. 12Kadi numanye bimpe ne: meme nkayanyi tshiena mua kuambula bujitu bua kunulumbuluisha mu bilumbu bienu, ne mu matandu adi munkatshi muenu to. 13Nanku mu tshisamba tshionsu, nusungule bantu bashindame, ba meji, ba lumu luimpe, bua mbateke, bikale banulombola.” 14Nuenu kungandamuna ne: lungenyi alu ludi luimpe. 15Nanku bua kunulombola, mvua mubikidishe bantu bashindame, ba lumu luimpe, bavua bamane kuikala ne midimu mikuabu mu bisamba bienu. Meme kuteka bua bikale bamfumu, banulombola mu bisumbu bia bantu tshinunu, lukama nansha makumi atanu, too ne ku bia bantu dikumi. Meme kuteka bena Izrayele bakuabu ku mudimu wa kuludika bantu ku tshisamba tshienu tshionsu. 16Pashishe meme kuambila balumbuluishi bua bakose bilumbu bia bantu mushindu ewu: “Nuteleje bilumbu bia bana benu bimpe. Padi tshilumbu pankatshi pa muena Izrayele ne muanabu, nansha ne muenyi udi munkatshi muenu, nutshikose anu pa tshiotshi. 17Nukose tshilumbu anu muditshi. Nuteleje muntu yonsu, mubanji ne mupele, kakuyi kansungansunga. Kanutshinyi muntu pa kukosa tshilumbu, bualu nudi nulumbuluisha mu dina dia Mvidi Mukulu. Pikala tshilumbu tshinupita, nufike natshi kundi bua meme kutshiumvua!” 18Tshikondu atshi, mvua munuambile bionsu binudi ne bua kuenza.
Bena Izrayele badi babenga bua kuya mu ditunga dilaya
19Tuetu kumuka ku mukuna wa Sinayi, bu muvua Maweja-Nangila Mvidi Mukulu netu muambe. Tuetu kupitshila mu tshipela tshipite bunene, tshikuatshishe bowa, tshinudi bamanye, tshidi mu njila wa ku mikuna ya bena Amore. Tuetu bamane kufika mu Kadeshe-Barneya, 20meme kunuambila ne: “Tuafiki pabuipi ne mikuna ya bena Amore, idibu batupa kudi Maweja-Nangila Mvidi Mukulu wetu. 21Tangilayi: Maweja-Nangila Mvidi Mukulu wenu mmunupe ditunga dinudi bamone edi. Nanku koleshayi muoyi, kanutshinyi. Yayi, nukuate ditunga edi, bu muvua Maweja-Nangila, Mvidi Mukulu wa bankambua benu, mumane kuamba.”
22Pashishe nuenu bonsu kundomba ne: “Tutume bantu baye kutentekela ditunga, bua batuleje njila wa kupitshila, ne mushindu udi bimenga bituyaya.” 23Malu anuvua bangambile avua a meji. Meme kuitaba, kusungula bantu dikumi ne babidi ba munkatshi muenu, umue ku tshisamba tshionsu. 24Bantu abu kupitshila luseke lua ku mikuna, kufika mu tshibandabanda tshia Eshekole, kutshitentekela. 25Kututuadilabu bimuma bivuabu bapole mu ditunga adi, bajadikila ne: “Ditunga didi Maweja-Nangila wetu mutupeshe, didi dimpe ditambe!” 26Kadi nuenu nuvua babenga diyi dia Maweja-Nangila Mvidi Mukulu wenu bua kuya mu ditunga adi. 27Nuvua basombe mu ntenta yenu, numutombokela, nuamba ne: “Maweja-Nangila mmutupatule mu Ejipitu bua lukinu. Mmusue kutufila kudi bena Amore bua batushipe! 28Mu ditunga dia Kenaane, tuyaya kuenza tshinyi? Katuena ne dikima dia kuyamu to, bualu bana betu bavua bajadikila ne: bena ditunga adi mbatupite bukole ne bule. Bimenga biabu bidi binene. Bimana bia bimenga mbitumbuke mulu. Kabidi bavua basanganamu ndelanganyi ya Anake, muntu wa mpolondu!”
29Ke meme kunuambila ne: “Koleshayi muoyi, kanubatshinyi, kanupampakanyi. 30Maweja-Nangila Mvidi Mukulu wenu udi wenda kumpala kuenu. Neanutshimuine mvita eyi. Nudi bamanye nuwuaye muenze mu Ejipitu, 31ne mu tshipela. Nuenu nkayenu nudi bajadike muvua Maweja-Nangila munuambule, bu mudi muntu wambula muanende mu njila, too ne munudi bafike muaba ewu!” 32Kadi tshikondu atshi, kanuvua batekemene kudi Maweja-Nangila Mvidi Mukulu wenu to. 33Kadi Yeye ke uvua munudianjidile mu njila, bua kunukebela muaba wa kuasa mitanda. Nanku butuku uvua nenu mu tshikutu tshia kapia tshivua tshinutokeshila njila, mu munya uvua nenu mu divuba.
34Maweja-Nangila umvua bijanu bienu, kufikaye munda. Kuditshipaye, wamba ne: 35“Muntu nansha umue wa ku ndelanganyi eyi mibi, kena mua kufika mu ditunga dimpe, dimvua mulaye bankambua benu to. 36Anu Kalebe, muana wa Yefune, neafike mu ditunga edi, divuaye muye kutentekela. Ndi mumupeshedi, yeye ne ndelanganyi yende, bualu yeye uvua muitabe diyi dianyi, mundamate ne muoyi mujima.”
37Bua bubi buenu ebu, Maweja-Nangila mmumfikile kabidi ne meme munda, unkandika ne: “Nansha wewe mene Moshe kuena ufika mu ditunga dia Kenaane to. 38Anu Yoshuwa, muana wa Nune, muena mudimu webe, ke wafikamu. Umukankamike, bualu yeye ke wafikisha bena Izrayele mu ditunga edi.” 39Pashishe Maweja-Nangila kunuambila bonsu ne: “Bana benu banuvua nuelela meji ne: nebabakuate bonsu mu mvita, anu bobu aba, badi kabayi banji kusunguluja lelu bualu ne mbuimpe, ne mbubi, ke bavuavua kubuela mu ditunga edi ne Yoshuwa. Nembapeshadi bua badikuate. 40Kadi nuenu bonsu, pinganayi mu tshipela, nupitshile mu njila wa ku Mayi manene makunze.”
41Nuenu kungandamuna ne: “Tuvua batombokele Maweja-Nangila Mvidi Mukulu wetu. Kadi mpindiewu, tudi basue kuya kuluangana mvita, bu nuwuaye mututume.” Muntu yonsu wa kunudi kuangata bia mvita, bualu nuvua bele meji ne: mbitekete bua kukuata mikuna eyi. 42Diba adi, Maweja-Nangila kungambila ne: “Ubakandike, kabayi ku mvita, bualu tshiena munkatshi muabu to. Baluishi nebabatshimune.” 43Meme kunuambila bionsu abi. Kadi nuenu kubenga, ditambisha kunuenza. Nuenu kutombokela Maweja-Nangila, kuya anu ku mikuna ayi. 44Bena Amore, bavua base ku mikuna ya Seyire aku, kutuluka bua kunuluisha. Kunutshimunabu, kunujingilabu bu mbulubulu, kunulonda too ne ku Orma. 45Nuenu kupingana mu mitanda kudi Maweja-Nangila, kumudidila. Kadi kena mubumvue, nansha munuteleje to. 46Ke munudi bashale mu Kadeshe-Barneya matuku mapite bungi nanku.

Dielulula 2
1Pashishe tuetu kualuka, kupingana mu tshipela, batangile ku Mayi manene makunze, bu muvua Maweja-Nangila mungambile. Tuetu kushala ku mikuna ya Seyire matuku mapite bungi.
Bena Izrayele mbapitshile mu matunga a Edome, Mowabe ne Amone
2Dituku dikuabu, Maweja-Nangila kungambila ne: 3“Pitshilayi luseke lua ku mutu wa ditunga, bualu nudi bashale mu mikuna eyi matuku mapite bungi.” 4Maweja-Nangila kuntuma bua kunumanyisha ne: “Nupitshile ku mikuna ya Seyire, muaba udibu basombe kudi bana benu, ndelanganyi ya Esawu. Nebanutshine. Kadi nuikale badimuke. 5Kanubabundi to. Tshiakunupesha kantu ka mu ditunga diabu to, nansha katupa ka buloba kakese. Bualu ndi mumane kupesha ndelanganyi ya Esawu mikuna ya Seyire. 6Nanku biakudia bionsu, too ne mayi a kunua, nuikale anu misumba.” 7— Bualu Maweja-Nangila Mvidi Mukulu wenu mmunuendeshe diakalenga mu bionsu binuvua nuenza. Uvua nenu, munulame bimpe mu luendu mu tshipela tshinene atshi, bidimu makumi anayi, kanuyi nukengela tshintu.
8Nanku tuvua babenge kupitshila ku mikuna ya Seyire, muaba uvuabu basombe kudi bana betu, ndelanganyi ya Esawu. Tuvua babenge kabidi kupitshila mu njila wa kuinshi wa mu tshibanda, ne mu misoku ya Elate, ne Eshiyone-Ngebere. Tuetu kubenda, bua kupitshila mu tshipela tshia Mowabe. 9Maweja-Nangila kunkandika ne: “Kanubundi bena Mowabe, kanuluanganyi nabu to. Tshiakunupesha kantu nansha kamue ka mu ditunga edi to. Bualu ditunga edi dia Are, ndi mumane kudipesha ndelanganyi ya Lote.”
10(Bena Emi ke bavua badianjila kuasa mu ditunga dia Are. Bavua bantu ba bukole. Bavua ba bungi, kabidi banene bale, bu ndelanganyi ya Anake. 11Bantu bakuabu badi babikila bena Emi ne: mbena Refayime, bu mudibu babikila kabidi bena Anake. Kadi bena Mowabe badi bababikila anu ne: mbena Emi. 12Bena Ori ke bavua badianjila kuasa mu ditunga dia Seyire. Kadi ndelanganyi ya Esawu kubashipa, kubanyenga ditunga adi, kusombamu. Ke mushindu uvua bena Izrayele benza bua kukuata ditunga, divua Maweja-Nangila mubapeshe.)
13Pashishe tuetu kusabuka musulu wa Zerede wa muenji mukole, bu muvua Maweja-Nangila mutuambile. 14Kadi bua kumuka ku Kadeshe-Barneya, kufika ku musulu ewu, tuvua banenge mu njila bidimu makumi asatu ne muanda mukulu. Tshikondu atshi, bantu bonsu bathivua ne bukole bua kuluangana mvita papatukilabu mu Ejipitu, bakafua bamane kubutuka, bu muvua Maweja-Nangila mumane kuditshipa. 15Nanku anu Maweja-Nangila nkayende kubanyoka, kubabutula bonsu nkong.
16Bonsu abu bamane kufua, 17Maweja-Nangila kushisha kungambila meme Moshe ne: 18“Mpindiewu nupitshile ku mikalu ya ditunga dia Mowabe, nukosoluele mu ditunga dia Are. 19Nenufike pabuipi ne ditunga dia bena Amone. Kadi kanubedi diyi, kanubabundi to, bualu bobu kabidi nndelanganyi ya Lote. Tshiakunupesha kantu nansha kamue ka mu ditunga diabu. Ndi mumane kubapesha ditunga edi.”
20(Bantu bavua bamba ne: muaba ewu ngua bena Refayime, bualu bobu ke bavua basemu bangabanga. Kadi bena Amone bavua babikila bena Refayime ne: mbena Zamzumi. 21Bena Refayime bavua bantu ba bukole. Bavua ba bungi, kabidi banene bale, bu muvua ndelanganyi ya Anake. Kadi Maweja-Nangila kubabutula bonsu, pakafika bena Amone. Nanku bena Amone kukuata ditunga adi, kuasamu. 22Ke muvua Maweja-Nangila muenzele kabidi ndelanganyi ya Esawu, ivua misombe mu Seyire nanku. Uvua mubutule bena Ori bonsu kumpala kuabu. Nanku ndelanganyi ya Esawu kukuata ditunga adi, kuasamu. Batshidimu too ne ku lelu. 23Kadi bena Avi, bavua basombe mu misoku ya mu ditunga dia Ngaza, bavua bababutula kudi baluishi bafumine ku Kaftore. Baluishi aba kuasa mu ditunga adi.)
24Ke Maweja-Nangila kutuambila ne: “Mpindiewu bangayi luendu. Sabukayi musulu wa Amone. Nennupe Sihone, muena Amore, mukalenga wa mu Eshebone, ne ditunga diende. Mubundayi, nukuate ditunga diende! 25Kutuadija lelu, nenkuatshishe bisamba bionsu bia pa buloba bowa. Bobu bumvue lumu luenu, nebazakale, banutshina.”
Bena Izrayele badi batshimuna mukalenga Sihone
26Patuvua mu tshipela tshia Kedemote, mvua mutume bantu bua kusengelela Sihone, mukalenga wa mu Eshebone, ne: 27“Tudi basue kupitshilaku mu ditunga diebe. Netupite anu ne njila, katuyi tuapuka nansha ku dia balume nansha ku dia bakaji. 28Utulekele tupite. Patuikala dijinga ne biakudia, nansha ne mayi a kunua, netusumbe. 29Ndelanganyi ya Esawu, idi misombe mu mikuna ya Seyire, ne bena Mowabe, badi basombe mu Are, mbamane kuitaba bua tupitshile muabu. Pashishe netusabuke musulu wa Yardene, bua tufike mu ditunga, didibu batupe kudi Maweja-Nangila Mvidi Mukulu wetu.” 30Kadi mukalenga Sihone ewu kubenga bua tuetu kupitshila mu ditunga diende. Maweja-Nangila kumupesha muoyi wa tshitunu, bua numone mua kumunyenga ditunga dinudi mpindiewu. 31Maweja-Nangila kungambila ne: “Bituadije ku lelu, ndi mumane kufila mukalenga Sihone ne bantu bende mu bianza bienu. Kuatayi ditunga diende, nuasemu!” 32Nanku Sihone ne tshikulu tshiende, kutubunda pabuipi ne tshimenga tshia Yahase. 33Maweja-Nangila Mvidi Mukulu wetu kutuambuluisha. Tuetu kutshimuna Sihone, bana bende ba balume, ne tshiluilu tshiende tshionsu. 34Tuetu kushisha kunyenga bimenga biende bionsu, kubibutuilamu, kushipa balume, bakaji ne bana. Katuena bashiye muntu ne muoyi to. 35Tuetu kukuata bimuna, ne bintu bionsu bituvua basangane mu bimenga abi. 36Maweja-Nangila Mvidi Mukulu wetu, uvua mutuambuluishe bua kukuata bimenga bionsu bivua pankatshi pa tshimenga tshia Aroyere, tshidi pabuipi ne musulu wa Amone, ne tshimenga tshikuabu tshidi mu tshibandabanda tshine atshi, too ne ku ditunga dia Ngilaade. Tshimenga nansha tshimue tshia mu bimenga ebi, katshivua ne bukole bua kutuluisha. 37Nanku katuena bafike mu ditunga dia bena Amone, ne mu misoku yonsu idi ku luseke ludi diba dipatukila lua musulu wa Yaboke, ne mu bimenga bionsu bidi pa mikuna, ne miaba ivua Maweja-Nangila Mvidi Mukulu wetu munkandike bua katufikimu.

Dielulula 3
Bena Izrayele badi batshimuna mukalenga Oge
1Pashishe tuetu kubenda bua kupitshila mu ditunga dia Bashane. Kadi Oge, mukalenga wa Bashane, ne tshiluilu tshiende tshionsu, kutubunda pabuipi ne tshimenga tshia Edreyi. 2Ke Maweja-Nangila kungambila meme Moshe ne: “Kutshinyi mukalenga uvuavua awu to! Nkadi mumane kumufila mu bianza biebe, yeye ne bantu bende bonsu, kabidi ne ditunga diende dijima. Neumuenze muuvua muenze Sihone, mukalenga wa bena Amore, uvua muase mu Eshebone.” 3Nanku Maweja-Nangila, Mvidi Mukulu wetu, kutuambuluisha. Tuetu kutshimuna mukalenga Oge, ne bantu bende bonsu. Tuetu kubashipa, katuyi bashiye muntu nansha umue ne muoyi. 4Pashishe tuetu kukuata bimenga biende bionsu. Tshimenga nansha tshimue katshivua ne bukole bua kutuluisha. Bimenga abi, bivua makumi asambombu, bivua mu buloba bua Argobe, mu ditunga dia Bashane, muaba uvua mukalenga Oge ne bumfumu. 5Bimenga abi bavua babikolesha ne bimana, babiela mu mpangu mikanga ne bibi bia biamu. Kadi kuvua misoku mikuabu mivule kayiyi miela mpangu to. 6Tuetu kubutula misoku eyi ne bantu bonsu ba wamu, balume, bakaji ne bana, anu bu mutuvua benze mu ditunga dia Sihone, mukalenga wa Eshebone. 7Kadi tuetu kupawula bimuna ne bintu bionsu bituvua basangane mu bimenga abi.
Bena Izrayele badi babanyangana ditunga dia Ngilaade
8Ke mutuvua bakuate tshikondu atshi matunga a bakalenga babidi ba bena Amore, bavua base luseke ludi diba dipatukila lua musulu wa Yardene, pankatshi pa musulu wa Amone wa muenji mukole, ne mukuna wa Ermone. 9(Mukuna ewu wa Ermone, bena Sidone badi baubikila ne: Sifiyone. Kadi bena Amore badi baubikila ne: Senire.) 10Ke mutuvua bakuate bimenga bionsu bivua pa mikuna, buloba bua Ngilaade ne bua Bashane, too ne ku Salka ne Edreyi, bimenga bia mu bukalenga bua Oge, mu ditunga dia Bashane. 11(Ku ndelanganyi ya bena Refayime bonsu, Oge, mukalenga wa Bashane, ke wa ndekelu udi mushale ne muoyi. Lukita luende bavua baluenze mu dibue. Batshidi mua kulumona mu Raba, tshimenga tshinene tshia bena Amone. Ludi ne bule bua metre anayi ne tshitupa, butshiama bua metre abidi.)
12Ke mutuvua bakuate ditunga didi ku mutu kua tshimenga tshia Aroyere, tshidi pabuipi ne musulu wa Amone. Meme Moshe, mvua mupeshe ndelanganyi ya Rubene ne ya Ngade tshitupa tshia ditunga dia mikuna dia Ngilaade, ne bimenga bionsu bivuamu. 13Tshitupa tshia tshisamba tshia Menashe, tshidi tshisomba luseke ludi diba dipatukila lua Yardene, ndi mutshipeshe tshitupa tshivua tshishale tshia buloba bua Ngilaade, ne ditunga dijima dia Bashane, mmumue ne: muaba uvuabu kudi mukalenga Oge kale. (Buloba bua Argobe, ne bua Bashane, badi babubikila kabidi ne: ditunga dia Refayime. 14Ndelanganyi ya Yayire, muana wa Menashe, ivua mikuate ditunga dia Argobe, divua mu Bashane, too ne ku mikalu ya bena Ngeshure ne bena Maaka. Misoku ya ditunga adi batshidi bayibikila ne: mmisoku ya Yayire.) 15Ndelanganyi ya Makire, muana wa Menashe, ndi muyipeshe ditunga dia Ngilaade. 16Kadi ndelanganyi ya Rubene ne ya Ngade, ndi muyipeshe ditunga dia pankatshi pa ditunga dia Ngilaade ne musulu wa Amone. Musulu wa Amone ke mukalu wa kuinshi wa ditunga adi. Musulu wa Yaboke udi wenza mukalu wadi ne ditunga dia bena Amone. 17Mikalu idi luseke ludi diba dibuelela, idi ilonda tshibandabanda tshia Yardene, biangatshile ku dijiba dia Ngenesarete too ne ku Mayi manene a luepu, too ne ku mukuna wa Pisga, luseke ludi diba dipatukila.
18Diba adi, mvua muambile bisamba bionsu ne: “Maweja-Nangila Mvidi Mukulu wenu mmumane kunupesha ditunga edi. Nanku bonsu banudi nabu, bambule bia mvita, bapite kumpala kua bana benu bena Izrayele bakuabu, bua kusabuka musulu wa Yardene. 19Ndi mumanye ne: nudi ne bakaji ne bana, kabidi ne bimuna bipite bungi. Bionsu ebi bishale anu mu bimenga ebi bindi mumane kunupesha. 20Nanku nuambuluishe bena Izrayele bakuabu, too ne pikala Maweja-Nangila mubafikishe mu ditunga didiye ubapesha didi dishiya, luseke ludi diba dibuelela lua musulu wa Yardene, bua kupetabu dikisha bu munudi bapete nuenu. Pashishe muntu yonsu wa kunudi neapingane kuende mu ditunga dindi mumupeshe.”
21Meme kuambila Yoshuwa ne: “Wewe nkayebe uvua mudimuene muvua Maweja-Nangila Mvidi Mukulu wenu mutshimune bakalenga babidi ba bena Amore. Ke muatshimunaye kabidi bakalenga bonsu banudi nusangana dishiya dia musulu wa Yardene. 22Nanku, kanubatshinyi to, bualu Maweja-Nangila Mvidi Mukulu wenu neanuluile mvita ayi.”
Moshe kakubuela mu ditunga dia Kenaane to
23Pashishe mvua musengelele Maweja-Nangila ne: 24“Maweja-Nangila Mvidi Mukulu wanyi, udi mudianjile kundeja butumbi ne bukole buebe. Kakuena mvidie, pa buloba nansha mu diulu, udi ne bukole bua kuenza malu a dikema, bu muudi wenza wewe. 25Anyisha, nsabuke musulu wa Yardene, bua meme kumonaku ditunga dimpe dialabale dia mikuna, didi dishiya dia musulu, kabidi ne mikuna ya Lebanone.” 26Kadi Maweja-Nangila kena muitabe dilomba dianyi to. Uvua mumfikile munda bikole bualu buenu, unkandika ne: “Kuajiki! Kundombi bualu ebu kabidi to! 27Banda ku lusongu lua mukuna wa Pisga, ukenzakane nseke yonsu: ku mutu kua ditunga, kuinshi kuadi, luseke ludi diba dipatukila, ne ludidi dibuelela. Kadi ujadike, umanye ne: kuena usabuka musulu wa Yardene to. 28Ulongeshe Yoshuwa malu onsu. Umukoleshe ku muoyi, ashindike muoyi wa munda. Bualu yeye nealombole bena Izrayele, bua kusabukabu musulu wa Yardene, too ne muafikabu mu ditunga diudi umona edi.”
29Nanku tuetu kushala mu tshibandabanda etshi, batangilangane ne tshimenga tshia Bete-Peyore.

Dielulula 4
Nuitabe mikenji ya Mvidi Mukulu
1Moshe kuambila kabidi bena Izrayele ne: Nuenu bitabe meyi ne mikenji bindi munulongeshe, nenuikale ne muoyi. Kabidi nenukuate ditunga dia Kenaane, didibu banupesha kudi Maweja-Nangila Mvidi Mukulu wa bankambua benu. 2Kanusakididi bualu bukuabu ku mikenji ya Maweja-Nangila Mvidi Mukulu wenu, indi munulongeshe. Kanumushi bualu nansha bumue. Nuyikumbaje yonsu, bungi buayi. 3Nuvua badimuene nkayenu, muvua Maweja-Nangila Mvidi Mukulu wenu, mubutule bantu, bavua batendelela mvidie Baale-Peyore. 4Kadi nuenu bavua balamate Maweja-Nangila Mvidi Mukulu wenu, nutshidi bonsu ne muoyi too ne lelu.
5Panuafika mu ditunga dia Kenaane dinukuata, nukumbaje meyi ne mikenji bimvua munulongeshe, bu muvua Maweja-Nangila Mvidi Mukulu wanyi mungambile. 6Nuenu bakumbaje mikenji eyi bimpe, bantu ba bisamba bikuabu pamanyabu mikenji eyi, nebajadike ne: nuenu nudi bantu ba lungenyi ne meji. Nebakeme, bamba ne: “Bena tshisamba tshinene etshi badi ne bantu ba lungenyi ne meji.” 7Bualu ku bisamba bionsu, nansha bidi ne bantu bapite bungi, kakuena tshisamba tshidi ne mvidie pabuipi natshi, bu mudi Maweja-Nangila Mvidi Mukulu wetu pabuipi netu, misangu yonsu itudi Kunubikila, tumulomba diambuluisha. 8Ku bisamba bionsu, nansha bidi ne bantu bapite bungi, kakuena tshisamba tshidi ne mikenji mimpe, bu idi mu mukanda wa mikenji undi nnuleja lelu ewu.
Mvidi Mukulu udi uleja bena Izrayele malu
9Nanku nuenu bena Izrayele, dimukayi. Nudi bamanye bionsu bidi Maweja-Nangila muenze. Kanuena mua kubipua muoyi musangu nansha umue to. Nubivuluke, nubilondele bana benu ne bikulu benu.
10Vulukayi dituku dinuvua ku mukuna wa Sinayi, kumpala kua Maweja-Nangila Mvidi Mukulu wenu. Yeye uvua mungambile ne: “Sangisha bena Izrayele bonsu. Ndi musue kubamanyisha mikenji yanyi, bua bayilonde, bannemeke patshidibu ne muoyi. Nebayilongeshe kabidi ndelanganyi yabu.” 11Nuenu kusemena kuinshi kua mukuna. Ke kuvua ndimi ya kapia ilakuka, iya mulu, yenza mavuba a muinshi mufike. 12Nuenu kumvua diyi dia Maweja-Nangila, wakula nenu munkatshi mua kapia, kadi kanuyi numumona to. 13Kunumanyishaye ndondu wenu nende. Uvua munuambile bua nunemeke ndondu, nukumbaje mikenji dikumi ivuaye mufunde pa mabue abidi. 14Musangu awu, Maweja-Nangila kungambila, bua meme kunulongesha meyi ne mikenji yonsu bua nuenu kubikumbaja, panuakuata ditunga dia Kenaane.
Kanutendeledi mvidie
15Kadi, nutambe kuvuluka bualu ebu: Dituku divua Maweja-Nangila wakula nenu ku mukuna wa Sinayi, munkatshi mua kapia, kanuvua bamumone to. 16Nanku kanuenji bibi to. Kanusongi mpingu, kanuzodi bimfuanyi bileja mvidie, nansha bayileja bu bantu balume nansha bakaji, 17bu nyama, nyunyi, 18bilandadi, nansha minyinyi ya mu mayi. 19Kanutangidi mulu bua kutendelela diba, ngondu, mitotu, nansha bintu bionsu bidi mu tshibuashibuashi. Kanubienzedi mudimu, kanubikukuidi. Maweja-Nangila mmuitabe anu bua bisamba bikuabu bitendelele bintu abi. 20Kadi nuenu bena Izrayele, Maweja-Nangila mmunukebe, munupatule kabidi mu Ejipitu, munuvua munkatshi mua dikenga dikole, bua nuikale tshisamba tshiende yeye, bu munudi lelu.
21Kadi Maweja-Nangila mmumfikile meme Moshe munda bualu buenu, muditshipe wamba ne: “Kuena mua kusabuka musulu wa Yardene, kufika mu ditunga edi dimpe, dindi mupeshe bena Izrayele to.” 22Nanku meme nemfuile mu ditunga ditudi edi. Tshiakusabuka musulu wa Yardene to. Anu nuenu nenusabuke musulu ewu, bua kukuata ditunga dimpe, didi dishiya dia musulu ewu. 23Nudimuke, kanupu ndondu muoyi, uvua Maweja-Nangila Mvidi Mukulu wenu mutue nenu. Kanusongi mpingu. Kanuenji tshimfuanyi tshia tshintu nansha tshimue tshidiye munukandike. 24Bualu Maweja-Nangila Mvidi Mukulu wenu udi wosha, ubutula bu kapia. Yeye nkayende mmusue kuikala Mvidi Mukulu wenu.
25Nuenu bamane kushala matuku a bungi mu ditunga edi, didi Maweja-Nangila munulaye, nuenu bamane kulela bana, bapete ne bikulu, kanuenji bibi to. Kanusongi mpingu, kanuzodi bimfuanyi, bia tshintu nansha tshimue. Kanuenji malu mabi makuabu, adi Maweja-Nangila Mvidi Mukulu wenu ubenga, amufikisha munda. 26Ndi nnujadikila lelu, diulu ne buloba biumvue, ne: Nuenu basonge mpingu, nebanuipate lukasa mu ditunga dia Kenaane dinuakuata, didi dishiya dia musulu wa Yardene. Nenubutukemu. 27Maweja-Nangila neanutangalaje munkatshi mua bisamba bikuabu. Kadi mu matunga ikalaye munutume awu, nenuikale anu bakese. 28Mu matunga awu, nenuikale nutendelela mvidie ya mabue, nansha ya mitshi misonga kudi bantu, idi kayiyi imona, kayiyi yumvua, kayiyi idia, nansha inunkila. 29Diba adi, mu matunga aa, nenukebe Maweja-Nangila Mvidi Mukulu wenu. Kadi bua nuenu kumupeta, anu nuenu bamukebe ne muoyi mujima ne bukole buenu buonsu. 30Pikala malu onsu andi mmuambile manuenzekele, nuenu babuele mu dikenga, nenupingane kudi Maweja-Nangila Mvidi Mukulu wenu, bua kumutumikila. 31Nanku bumudi Maweja-Nangila Mvidi Mukulu wenu ununanga, kakunulekela, kakunubutula to. Neavuluke ndondu uvuaye mutue ne bankambua benu.
Bena Izrayele mbena diakalenga
32Mpindiewu nudikonke bua malu onsu avua menzeke kale, kabayi banji kunulela, katshia Mvidi Mukulu wafuka bantu pa buloba. Nuele meji ku bionsu bivua bienzeka pa buloba bujima. Malu makole a mushindu ewu akavua menzeke anyi? Bantu bakavua bumvua lumu lua malu a nunku anyi? 33Ku bisamba bikuabu bionsu, kudi tshisamba tshidi ne mvidie, wakula natshi munkatshi mua kapia, bu mudi Maweja-Nangila wakula nenu, nuenu kushala ne muoyi anyi? 34Kudi mvidie ukadi mupatule tshisamba tshia bantu bende mu bupika, muleje bumfumu buende, ne bukole buende, bu munuvua nuenu badimuene anyi? Kudi mvidie uvua mukengeshe bantu, mutshimune mvita, muenze bishima ne malu a kukema, muenze kabidi ne malu adi akuatshisha bantu bowa, bu muvua Maweja-Nangila Mvidi Mukulu wenu munuenzele mu Ejipitu anyi? 35Nuenu nudi bena diakalenga, bualu nuakumona bionsu ebi, bua nujadike ne: Maweja-Nangila nkayende ke Mvidi Mukulu, kakuena mvidie mukuabu, amu Yeye. 36Nuenu nuakumvua diyi diende mu diulu, unulongesha bua kumutumikila. Pa buloba, wakanuleja tshimunyi tshia kapia, wakula nenu mu kapia aku. 37Maweja-Nangila uvua wenza bionsu ebi, bualu uvua unanga bankambua benu. Kabidi uvua munusungule nuenu ndelanganyi yabu. Kunupatulaye mu Ejipitu ku bukole buende. 38Mpindiewu, Maweja-Nangila neanutshimuine bisamba bionsu binudi nabi mutumba, bidi binupita ku bukole ne ku bungi. Yeye neanufikishe mu ditunga adi bua dishale bumpianyi buenu. 39Kutuadijila lelu, nuele meji, nujadike ne: Maweja-Nangila udi anu Mvidi Mukulu nkayende mu diulu ne pa buloba. Kakuena mvidie mukuabu to, amu yeye. 40Nuenu ne ndelanganyi yenu, nukumbaje meyi ne mikenji bia Maweja-Nangila Mvidi Mukulu wenu, bindi munumanyishe lelu. Nanku nenuikale bena diakalenga. Nenushale ne muoyi matuku mavule mu ditunga didiye munupe kashidi.
Bimenga bisatu bia kunyemena
41Diba adi, Moshe kusungula bimenga bisatu luseke ludi diba dipatukila lua musulu wa Yardene. 42Nanku muntu yonsu udi ushipa muntu mukuabu mu mpukapuka, kayi nende ne muoyi mubi, neanyemene mu tshimenga tshimue tshia ku bimenga ebi bua kudipandisha. 43Ke mena a bimenga ebi: Beshere mu mpata ya mu tshipela bua bena Rubene; Ramote mu ditunga dia Ngilaade bua bena Ngade; Ngolane mu ditunga dia Bashane bua bena Menashe.
DIYUKI DIBIDI DIA MOSHE
44Moshe kuambila bena Izrayele mikenji ya Mvidi Mukulu. 45Kumanyishaye bena Izrayele, bamane kumuka mu Ejipitu, bionsu bivua Maweja-Nangila musue: meyi ne mikandu, kabidi ne mikenji. 46Bakalua bafika luseke ludi diba dipatukila lua musulu wa Yardene, mu tshibandabanda tshidi tshitangilangana ne tshimenga tshia Bete-Peyore, mu ditunga dia mukalenga Sihone wa bena Amore, wa mu Eshebone, uvuabu batshimune kudi Moshe ne bena Izrayele. 47Bena Izrayele bavua bakuate ditunga dia mukalenga awu, bakuate kabidi ditunga dia mukalenga Oge wa mu Bashane. (Bakalenga aba babidi ba bena Amore, ke bavua ne bumfumu luseke ludi diba dipatukila lua musulu wa Yardene.) 48Ke bena Izrayele kuya kuasa ku ditunga dijima adi, kutuadijila ku tshimenga tshia Aroyere, tshidi ku muelelu wa musulu wa Amone, too ne ku mukuna wa Ermone, udibu babikila kabidi ne: Siyone, 49ditunga dijima dia luseke ludi diba dipatukila lua musulu wa Yardene, too ne ku Mayi manene a luepu, kuinshi kua mukuna wa Pisga.

Dielulula 5
Mikenji dikumi
1Moshe kubikila bena Izrayele bonsu, kubambila ne:
— Bena Izrayele, telejayi meyi ne mikenji, bindi nnuambila lelu. Nubilonge, nubikumbaje. 2Maweja-Nangila Mvidi Mukulu wetu, uvua mutue netu ndondu mu mukuna wa Sinayi. 3Ndondu awu, kavua mutue anu ne bakakuetu to. Uvua mumutue kabidi ne tuetu bonsu, batshidi ne muoyi lelu aba. 4Nanku Maweja-Nangila uvua wakula, mutangilangane nenu, ku mukuna, munkatshi mua kapia. 5Musangu awu, meme Moshe mvua muimane pankatshi penu ne Maweja-Nangila, bua kunumanyisha bionsu bivuaye wamba. Kanuvua basue kubanda ku mukuna to, bualu nuvua nutshina kapia aku. Ke Maweja-Nangila kunuambila ne:
6“Ndi Maweja-Nangila, Mvidi Mukulu wenu, udi munupatule ku bupika mu Ejipitu.
7“Nuntendelele anu meme, kanutendeledi mvidie mikuabu to. 8“Kanusongi lupingu, kanuzodi tshimfuanyi tshidi tshileja tshintu tshidi mu diulu, pa buloba, nansha mu mayi adi muinshi mua buloba. 9Kanukukuidi mpingu ya nanku, kanuyitendeledi. Meme nkayanyi ndi Maweja-Nangila Mvidi Mukulu wenu. Nanku muntu yonsu udi umbenga, ndi mmunyoka too ne ku ndelanganyi yende ya musangu muisatu nansha muinayi. 10Kadi bantu badi bannanga meme, bitaba meyi anyi, ndi mbafuila luse too ne ku ndelanganyi tshinunu.
11“Kanutedi dina dianyi meme Maweja-Nangila Mvidi Mukulu wenu tshitelatela, bualu meme nennyoke muntu yonsu udi kayi unemeka dina dianyi.
12“Nuvuluke Dituku dia Dikisha, nudinemeke, bualu ndia tshijila, bu mumvua munuambile. 13Nuenze midimu yonsu amu matuku asambombu, nuyijikije. 14Dituku dia muanda mutekete ndia Dikisha, dia kunnemeka anu meme, Maweja-Nangila Mvidi Mukulu wenu. Nanku, nuenu bena Izrayele, bana benu, ngombe yenu, mpunde yenu, bimuna bienu bikuabu, nansha benyi badi ku mbelu yenu, kanuenji mudimu dituku adi. Too ne bena mudimu benu, balume ne bakaji, badi ne bua kuikisha, bu munudi nuikisha nuenu. 15Nuenu bena Izrayele mwuluke ne: nuvua ku bupika mu ditunga dia Ejipitu. Meme Maweja-Nangila Mvidi Mukulu wenu kunupatula ku bukole buanyi. Ke pandi nnukandika, bua kanuenji midimu dituku dia Dikisha.
16“Muntu yonsu wa kunudi anemeke tatuende ne mamuende, mundi munuambile. Nanku nenuikale bena diakalenga mu ditunga, dindi meme Maweja-Nangila Mvidi Mukulu wenu munupeshe bua nushalemu ne muoyi matuku a bungi.
17“Kanushipi muntu.
18“Nubenge tshiendenda.
19“Kanuibi.
20“Kanushiminyinyi mukuenu bualu.
21“Kanualakanyi tshintu tshia mukuenu: nansha mukajende, nzubu wende, ngombe wende, madimi ende, mupika wende mulume nansha mukaji, mpunde wende, nansha tshintu tshionsu tshia mu lubanza luende.”
22Mikenji eyi, ke ivua Maweja-Nangila muakule ne diyi dikole, wambila bena Izrayele ku mukuna wa Sinayi. Uvua ubamanyishayi munkatshi mua kapia ne divuba dia muinshi. Uvua muyifunde pa mabue abidi, avuaye mumpeshe meme Moshe, kayi musakidileku mikenji mikuabu to.
Moshe, mufikishi wa malu a Mvidi Mukulu kudi bantu
23Nuenu bumvue diyi adi mu midima ivua ku mukuna utema kapia, bamfumu ne balombodi ba bisamba bienu bia bena Izrayele, kufika kundi, 24bamba ne: “Maweja-Nangila Mvidi Mukulu wetu, mmumane kutuleja butumbi ne bukole buende. Lelu tuakumumvua wakula munkatshi mua kapia. Nanku tuetu tudi bajadike ne: Mvidi Mukulu udi mua kuakula ne bantu, kabayi bafua to. 25Kadi katukebi njiwu ya lufu. Bualu kapia aka ka tshinyangu kadi mua kutubutula. Tudi bajadike ne: tuetu bumvue kabidi diyi edi, tudi tufua. 26Kakuena muntu ukadi mumvue Mvidi Mukulu wa muoyi wakula munkatshi mua kapia, bu mutudi tuetu bena Izrayele bumvue, kushalaye ne muoyi. 27Nanku wewe Moshe, usemene kudi Maweja-Nangila Mvidi Mukulu wetu, uteleje bionsu bidiye ukuambila, utumanyishabi. Tuetu netubiteleje, tubikumbaje kabidi.” 28Maweja-Nangila kuitaba majinga enu, kungambila ne: “Dilomba dia bena Izrayele didi dimpe. 29Kadi bobu balame kashidi muoyi wa kunnemeka, ne wa kukumbaja mikenji yanyi, nebikale bena diakalenga, pamue ne ndelanganyi yabu. 30Ubambile bapingane ku nzubu yabu ya ntenta. 31Kadi wewe Moshe ushale pabuipi nanyi, bua nkuambile meyi ne mikenji bionsu bia kumanyisha bena Izrayele, bua babikumbaje mu ditunga dindi mbapesha.”
32Moshe kuambila kabidi bena Izrayele ne: Nanku nukumbaje bionsu bidi Maweja-Nangila Mvidi Mukulu wenu munuambile, anu mudibi amu. 33Nuitabe bionsu bidi Maweja-Nangila wenu munuambile, bua nuikale bena diakalenga, nushale ne muoyi matuku a bungi mu ditunga didiye unupesha.

Dielulula 6
“Unange Maweja-Nangila Mvidi Mukulu webe”
1Telejayi meyi ne mikenji, bidi Maweja-Nangila Mvidi Mukulu wenu mungambile bua kunulongesha, bua nubikumbaje mu ditunga dinukadi pa kubuela bua kudikuata mpindiewu. 2Nanku nuenu ne ndelanganyi yenu, nenunemeke Maweja-Nangila Mvidi Mukulu wenu, panutshidi ne muoyi. Nenutumikile meyi ne mikenji biende bimvua munumanyishe. Nenushale ne muoyi matuku a bungi panu. 3Nuenu bena Izrayele, nulame mikenji eyi bimpe, nuyikumbaje. Neyinupeteshe diakalenga. Nenutante mu ditunga didi ne biakudia bia bungi, bu muvua Maweja-Nangila Mvidi Mukulu wa bankambua benu munulaye.
4“Nuenu bena Izrayele, telejayi: Maweja-Nangila, Maweja-Nangila nkayende, ke Mvidi Mukulu wetu. Kakuena mukuabu to. 5Nunange Maweja-Nangila Mvidi Mukulu wenu, ne muoyi wenu mujima, ne mutshima wenu onsu, ne bukole buenu buonsu. 6Mikenji ya Mvidi Mukulu indi nnuambila lelu eyi, nushale bayilame kashidi mu mioyi yenu. 7Nuyilongeshe bana benu, nuyitele panudi basomba mu nzubu yenu, nansha bendakana mu misesu, panudi nulala, nansha nubika. 8Bua nuenu kuvuluka mikenji eyi kashidi, nuyisuike ku maboku enu ne mu mpala yenu. 9Nuyifunde kabidi ne ku biibi bia bimenga bienu, ne ku mishiku ya mbelu ya nzubu yenu.”
Bena Izrayele bavuluke Mvidi Mukulu wabu
10Panuafika mu ditunga, didi Maweja-Nangila Mvidi Mukulu wenu unupesha, nuwuaye mulaye bankambua benu, Abrahame, Izake ne Yakobe, nenusangane bimenga bimpe, binene, binuvua kanuyi bibake to. 11Nenusangane kabidi nzubu miuwule tente ne bintu bia bubanji binuvua kanuyi bunguije, biina bia mayi binuvua kanuyi bumbule, mitshi ya mvinyo ne ya olive inuvua kanuyi bakune. Nenuikale ne biakudia bipite bungi. 12Diba adi, mwuluke Maweja-Nangila, Mvidi Mukulu wenu, uvua munupatule mu Ejipitu mumwuamu bupika. Kanuena mua kumupua muoyi to. 13Numunemeke, numutendelele amu yeye nkayende. Nutshipe amu mu dina diende. 14Kadi kanukukuidi mvidie mikuabu, mvidie ya bisamba binudi nabi mutumba. 15Bualu Maweja-Nangila, Mvidi Mukulu wenu, udi munkatshi muenu. Mmusue kuikala amu Mvidi Mukulu nkayende. Kanumufikishi munda to, bualu udi mua kunubutula, kunumusha panu. 16Kanutetshi Maweja-Nangila Mvidi Mukulu wenu, bu munuvua bamuenzele ku Masa. 17Nuitabe ku meyi, nukumbaje mikenji yende, bivuaye munuambile. 18Nusankishe Maweja-Nangila, nuenze bidi bimulengelela. Nanku nenuikale bena diakalenga, nenukuate ditunga dimpe, divua Maweja-Nangila mulaye bankambua benu. 19Nenuipatemu baluishi benu, bu muvua Maweja-Nangila mumane kuamba.
20Dituku dikuabu, padi bana benu banukonka ne: “Maweja-Nangila, Mvidi Mukulu wetu, mmunuelele meyi ne mikenji ebi bua tshinyi?” 21Nenubandamune ne: “Tuvua ku bupika kua mukalenga wa bena Ejipitu. Maweja-Nangila kutupatula mu ditunga adi ku bukole buende. 22Tuvua badimuene bishima binene ne bia dikema, bivua Maweja-Nangila mukengeshe nabi mukalenga awu, diku diende ne bantu bende bonsu. 23Kutupatulaye mu Ejipitu bua kutufikisha mu ditunga edi, divuaye musue kutupa, bu nuwuaye mulaye bankambua betu. 24Ke Maweja-Nangila kutuambila bua tukumbaje meyi ne mikenji biende bionsu. Patudi tumunemeka, netuikale bena diakalenga diba dionsu, netushale ne muoyi, bu mutudi nawu mpindiewu. 25Eyowa, patuikala bakumbaje bimpe mikenji yonsu ivua Maweja-Nangila mutuambile, netuenze anu bidiye musue.”

Dielulula 7
Bena Izrayele ntshisamba tshia Maweja-Nangila
1Maweja-Nangila Mvidi Mukulu wenu, neanufikishe mu ditunga dinudi ne bua kukuata. Neanuipatshile bisamba ebi muanda mutekete: bena Iti, bena Ngirgashi, bena Amore, bena Kenaane, bena Perizi, bena Ivi ne bena Yebusa, bidi binupita bungi ne bukole. 2Neabafile kunudi, bua mbatshimune bonsu, nubabutule. Kanuena mua kutua nabu ndondu, kanuena mua kubafuila luse. 3Kanusedianganyi nabu. Kanuseleshi bana benu ba bakaji kudi bana babu ba balume. Bana benu ba balume kabasedi bana babu ba bakaji. 4Bualu bantu ba bisamba bikuabu aba, badi mua kutombola ndelanganyi yenu, bua nubenge Maweja-Nangila, nutendelele mvidie mikuabu. Diba adi, Maweja-Nangila neanufuile munda, anubutule musangu umue. 5Nanku nunyangakaje bilambuilu biabu, nupule tshibumba tshia mabue tshidibu benze, nupule makunji a kutendelela mvidie adibu base, nuoshe kabidi ne mpingu yabu. 6Nuenu bena Izrayele nudi tshisamba tshijidila Maweja-Nangila Mvidi Mukulu wenu. Nuenu ke badi Maweja-Nangila musungule, bua nuikale tshisamba tshiende tshisunguluke munkatshi mua bisamba bikuabu bionsu bia pa buloba.
Maweja-Nangila mmukumbaji wa ndondu
7Maweja-Nangila mmununange, munusungule, ki mbua ne: nudi nupita bisamba bionsu ku bungi to. Nudi bakese, bashadile kudi bisamba bikuabu. 8Kadi Maweja-Nangila mmununange. Mmunukumbajile bionsu bivuaye mulaye bankambua benu. Ke padiye munupatule ku bupika, mununyenge ku bianza bia mukalenga wa bena Ejipitu anu ku bukole buende.
9Nuenu bena Izrayele, numanye ne: Maweja-Nangila Mvidi Mukulu wenu nkayende ke Mvidi Mukulu wa bushiwa. Yeye udi ulama ndondu wende too ne ku ndelanganyi tshinunu. Udi unanga amu kunanga bantu bonsu badi bamunanga, bamutumikila. 10Kadi badi bamubenga, udi ubanyoka lukasa, ubabutula. 11Nanku, meyi ne mikenji bindi nnuambila lelu, nubilame bimpe, nubikumbaje.
12Nuenu bateleje mikenji eyi, bayikumbaje, Maweja-Nangila Mvidi Mukulu wenu, nealame ndondu uvuaye mutue ne bankambua benu, bua nuenu kuikala bena diakalenga. 13Nanku panuafika mu ditunga didi Maweja-Nangila munupe, divuaye mulaye bankambua benu, bu mudiye mununange, Yeye neanusankishe. Nenulele bana ba bungi. Nenuikale ne bintu bipite bungi: ntete ya kuenza bukula, mvinyo, mafuta, ngombe, mikoku ne mbuji. 14Maweja-Nangila neanuambuluishe, nupangane, nupite bisamba bionsu ku bubanji. Nanku muntu yonsu wa kunudi, mulume nansha mukaji, kakuikala nkumba, too ne ku bimuna bienu. 15Maweja-Nangila neanuepule ku masama onsu, ne ku bipupu bikole bionsu, bivua bikuata bena Ejipitu, munudi bamanye. Bipupu abi, nebikuate anu bantu badi banukina.
16Nanku nenubutule bantu bonsu bikala Maweja-Nangila Mvidi Mukulu wenu munupeshe. Kanubafuidi luse to. Kanutendeledi mvidie yabu, bualu mbuteyi budi mua kunufikisha ku lulu.
Maweja-Nangila mmu kubi wa bantu bende
17Misangu mikuabu nudi nuela meji ne: “Bisamba abi mbitupite bukole! Katuena ne mushindu wa kubinyenga bidibu nabi to!” 18Kanubitshinyi! Nuvuluke muvua Maweja-Nangila Mvidi Mukulu wenu muenze ne mukalenga wa bena Ejipitu, ne bantu bende bonsu. 19Nuvua badimuene muvua Maweja-Nangila mukengeshe bena Ejipitu, nuwuaye muenze malu a kukema, muleje bukole buende bua kunupatula mu ditunga adi. Numanye ne: Maweja-Nangila Mvidi Mukulu wenu, neakengeshe bisamba bionsu binudi nutshina ebi anu mushindu awu. 20Nanku bantu bonsu nebikale banunyema, baye kusokoma. Maweja-Nangila neabatumine mangulungu bua kubabutula. 21Kanutshinyi bisamba ebi to. Maweja-Nangila Mvidi Mukulu wenu udi nenu. Kakuena muntu udi mua kuambangana nende to. 22Panuasemena pabuipi, yeye neipate bantu aba ku kakese ku kakese. Bualu nuenu babutule bonsu musangu umue, nyama ya tshisuku neyivulangane bua kunuluisha. 23Maweja-Nangila Mvidi Mukulu wenu neanuambuluishe bua nutekeshe bisamba ebi. Nebikale ne bowa bunene, babutuke. 24Maweja-Nangila neafile bakalenga babu kunudi. Nenubabutule bonsu, kabayi babavuluke kabidi pa buloba. Muntu nansha umue kakunutuila nkanana. Nebabutuke bonsu. 25Nuoshe mpingu ya mvidie yabu yonsu. Kanualakanyi biamu bia mpawungi ne biamu bitoke bia mushinga mukole bidibu balamike ku mpingu aku to. Kamuangatshi to. Bualu Maweja-Nangila udi ukina bintu ebi. Bidi mua kunukebela diakabi. 26Kanuteki lupingu nansha lumue luleja mvidie wa mushindu ewu mu nzubu yenu. Nuenu benze nanku, nebanubutule musangu umue ne mpingu ayi. Mpingu ya mushindu ewu idi ne bua kubutuka yonsu. Nuyibenge, nuyimanshe.

Dielulula 8
Maweja-Nangila mmulongeshe bena Izrayele mu tshipela
1Nuenu batumikile mikenji indi nnuambila lelu eyi, neyinuambuluishe bua kusomba bimpe. Nemwulangane. Nenukuate ditunga, divua Maweja-Nangila mulaye bankambua benu. 2Nuvuluke luendu lule luvua Maweja-Nangila Mvidi Mukulu munuendeshe mu tshipela bidimu makumi anayi. Uvua munukengeshe bua kunuteta, bua ajadike meji adi munda muenu, ne mushindu unudi basue kukumbaja mikenji yende. 3Yeye mumane kunukengesha ne nzala, kumupeshaye mana, biakudia binuvua kanuyi banji kumanya, nansha nuenu nansha bankambua benu. Bionsu ebi, anu bua kunulongesha ne: muntu kena ne muoyi anu bua biakudia nkayabi to, kadi bua meyi onsu adi apatuka mukana mua Mvidi Mukulu. 4Bidimu ebi makumi anayi, bilamba bienu kabiena bisunsuke, makasa enu kaena muwule to. 5Numanye ne: Maweja-Nangila Mvidi Mukulu wenu, mmusue kunulongesha, bu mudi tatu ulongesha muanende. 6Nutumikile mikenji ya Maweja-Nangila Mvidi Mukulu wenu, numunemeke, nuenze mudiye musue.
Nebanutete mu ditunga dilaya
7Maweja-Nangila Mvidi Mukulu wenu, neanufikishe mu ditunga dimpe, didi ne tshitalela tshia mayi a misulu ne a mpokolu mivule, adi apatuka mu tshibandabanda, nansha mu mukuna. 8Mu ditunga adi, mudi biakudia bia bungi: ntete mishilangane ya kuenza bukula, mitshi ya mfiku, maluvu a mvinyo, mitshi ya grenade, mafuta a olive ne buitshi. 9Nanku nenuikale ne mampa mapite bungi. Kanuakukengelamu tshintu to. Badi bumbulamu tshiamu tshifike mu mbuebue, tshiamu tshia kabanda mu mikuna. 10Nenudie nukute. Nenuele Maweja-Nangila Mvidi Mukulu wenu tuasakidila, bua padiye munufikishe mu ditunga edi dimpe.
11Nuvuluke Maweja-Nangila Mvidi Mukulu wenu, nukumbaje meyi ne mikenji biende, bindi nnuambila lelu ebi. 12Nanku panuikala ne biakudia bia bungi, nusomba mu nzubu mimpe, 13nupeta bintu bia bungi: ngombe, mikoku, mbuji, biamu bitoke bia mushinga mukole, ne bia mpawungi, ne bintu bikuabu bia mishindu yonsu, 14kanuditambishi to. Nuvuluke Maweja-Nangila Mvidi Mukulu wenu, uvua munupatule ku bupika mu Ejipitu. 15Kunupitshishaye mu tshipela tshinene tshidi tshikuata bowa, tshiena ne nyoka ya lulengu, ne tuminyiminyi, kamuyi mayi. Kunupatuilaye mayi mu lubuebue luvua lupite bukole. 16Amu mu tshipela amu, Maweja-Nangila kunupa mana, biakudia bivua bankambua benu kabayi banji kumanya. Uvua munukengeshe, kadi amu bua kunuteta, kabidi bua kunulongoluela diakalenga matuku adi kumpala. 17Kadi kanuedi meji ne: nudi badipetele diakalenga ku bukole buenu nkayenu to. 18Numanye ne: Maweja-Nangila Mvidi Mukulu wenu ke udi unuambuluisha, bua nupete diakalenga. Udi wenza nanku, bualu too ne lelu utshidi ulama ndondu wende, uvua-ye mutue ne bankambua benu.
19Nanku ndi nnuvuluija lelu ne: panudi nutendelela mvidie mikuabu, nuyenzela mudimu, kanuyi nuvuluka Maweja-Nangila, nenubutuke bonsu. 20Eyowa, panudi kanuyi nutumikila Maweja-Nangila Mvidi Mukulu wenu, neanubutule mushindu wabutulaye bisamba bidi pabuipi nenu.

Dielulula 9
Maweja-Nangila mmunange bena Izrayele patupu
1Nuenu bena Izrayele, telejayi. Lelu nenusabuke musulu wa Yardene. Nenuipate bisamba bionsu bidi binupita ku bukole ne ku bungi. Nenukuate bimenga biabu bidi ne bimana bitumbuke mulu. 2Nenutshimune bena Anake, bantu bale ba bukole, badi bantu bakuabu batshina, bamba ne: “Kakuena udi mua kukandamana kudi ndelanganyi ya Anake! 3Lelu nenujadike ne: Maweja-Nangila Mvidi Mukulu wenu, udi wenda kumpala kuenu. Yeye udi bu kapia kadi kabutula bintu bionsu. Nanku Maweja-Nangila neabipate. Nenubatshimune lukasa, mubabutule bonsu, mbanyenge bintu biabu, bu muvua Maweja-Nangila mulaye.
4Maweja-Nangila Mvidi Mukulu wenu mumane kuipata bantu aba, kumpala kuenu, kanuditambishi ne: “Maweja-Nangila mmutupe ditunga edi, bualu tudi bantu ba nsongu.” Kadi numanyene: Maweja-Nangila mmuipate bantu aba kumpala kuenu, bualu mbena buenzayi. 5Nanku Maweja-Nangila kena unupa ditunga edi bua buakane buenu to. Neipate bantu aba, bualu mbena buenzayi. Udi musue kabidi kukumbaja bionsu bivuaye mulaye bankambua benu, Abrahame, Izake ne Yakobe. 6Numanye ne: Maweja-Nangila Mvidi Mukulu wenu neanupe ditunga edi dimpe, kadi ki mbua buakane buenu to. Bualu nudi tshisamba tshia bantu badi bamutombokela!
Kana ka ngombe ka mpawungi
7Nuvuluke ne: mu tshipela nuvua bafikishe Maweja-Nangila Mvidi Mukulu wenu munda. Kanupu bualu ebu muoyi diba nansha dimue! Katshia numuka mu Ejipitu too ne munudi bafike muaba ewu, nutshidi amu numutombokela.
8Ku mukuna wa Sinayi nangananga, Maweja-Nangila uvua musue kunubutula bonsu, bualu nuvua bamufikishe munda bikole. 9Meme Moshe mvua mubande ku mukuna bua kuangata mabue, avua ne mikenji ya ndondu wenu ne Maweja-Nangila. Meme kulalaku matuku makumi anayi a munya ne a butuku, tshiyi mua kudia nansha kunua. 10Mvidi Mukulu Maweja-Nangila kumpesha mabue abidi, avuaye mufunde nkayende mikenji yonsu. Ke mikenji iwaye munumanyishe munkatshi mua kapia, panuvua kuinshi kua mukuna.
11Nanku matuku makumi anayi a munya ne butuku mamane kukumbana, Maweja-Nangila kumpesha mikenji ya ndondu, 12kungambilaye ne: “Tuluka lukasa. Bantu bauvua mupatule mu Ejipitu mbenze bualu bupite bubi. Kabena bitabe ku bionsu bimvua mubambile. Mbadienzele lupingu lua tshiamu tshiengulula.” 13Maweja-Nangila kungambila kabidi ne: “Ndi mujadike ne: bantu aba mbantombokele. 14Kunkandiki to. Ndekela, mbanyoke. Ndi musue kubabutula, kabayi mua kubatela kabidi pa buloba. Pashishe nenkuambuluishe bua ulele bana ba bungi, benze tshisamba tshinene, tshidi tshipita bena Izrayele ku bukole ne ku bungi!” 15Meme kutuluka ku mukuna, uvua umueneka mukuate kapia. Mvua muambule ku bianza mabue avua ne mikenji ya ndondu. 16Meme kujadika ne: nuvua batombokele Maweja-Nangila Mvidi Mukulu wenu bushiwa. Nuvua badienzele lupingu lua kana ka ngombe ka tshiamu. Kanuvua bitabe bionsu bivua Maweja-Nangila munuambile to. 17Ke pamvua muimanshe mabue abidi amvua nawu ku bianza, muatshibule, nuenu batangile.
Moshe udi wakuila bantu
18Pashishe meme kudiela panshi kumpala kua Maweja-Nangila. Meme kushala muaba awu matuku makuabu makumi anayi a munya ne butuku, tshiyi mua kudia nansha kunua. Mvua muenze bionsu abi, anu bua bubi bu-nuvua benze. Nuenu kuenza bidi Maweja-Nangila ubenga, kumufikisha munda. 19Mvua ntshina, nzakela tshiji tshikole tshivua Maweja-Nangila natshi. Ukavua musue kunubutula. Kadi kuitabaye kabidi dilomba dianyi musangu ewu. 20Maweja-Nangila uvua mupite kufikila Arone munda, musue kumushipa. Kadi dituku adi, meme kumulombela ne yeye kabidi. 21Meme kuangata lupingu lua kana ka ngombe ka tshiamu, lunuvua badienzele bua bubi buenu. Meme kulosha mu kapia. Bivua kabiyi bipie, meme kubizaza, kushalabi butu. Meme kuimansha butu abu mu musulu uvua upueka mu mukuna.
22Nuenu bena Izrayele, nuvua bafikishe kabidi Maweja-Nangila munda ku Tabera, ku Masa ne ku Kibrote-Taawa, 23Kabidi ku Kadeshe-Barneya pavua Maweja-Nangila munutume bua kukuata ditunga divuaye munulaye, kanuvua batekemene kudiye to. Kanuvua bangate bionsu bivuaye munuambile ne mushinga. 24Katshia tumanyangana nenu, nudi amu nutombokela Maweja-Nangila.
25Pavua Maweja-Nangila musue kunubutula, meme kudiela panshi kumpala kuende, kushala nanku matuku makumi anayi a munya ne a butuku. 26Meme kulomba Maweja-Nangila ne: “Mvidi Mukulu Maweja-Nangila, kubutudi bantu badi bebe, baudi mupikule, mupatule mu Ejipitu ku bukole ne ku bumfumu buebe. 27Uvuluke bantu bebe: Abrahame, Izake ne Yakobe. Kuedi meji ku bubi bua bena Izrayele, padibu bakutombokela, babenga diyi diebe. 28Bualu bena Ejipitu badi mua kuamba ne: ‘Maweja-Nangila wapangi mua kufikisha bantu bende mu ditunga divuaye mubalaye. Kena mubanange. Uvua mubapatule mu Ejipitu anu bua bafuile mu tshipela!’ 29Maweja-Nangila, bena Izrayele aba mbantu bebe, baudi mudisunguile, bauvua mupikule, mupatule mu Ejipitu ku bukole ne ku makanda ebe mapite.”

Dielulula 10
Mvidi Mukulu udi ubafuila luse
1Pashishe Maweja-Nangila kungambila ne: “Usonge mabue abidi, mafuanangane ne a kumpala. Wenze kabidi mushete wa mabaya. Ubande ku mukuna kundi eku. 2Nemfundulule pa mabue apu mikenji ya mushindu umue ne ivua pa mabue auvua munyange. Uteke mabue awu mu mushete.” 3Meme kuenza mushete wa mabaya a ndunga, kusonga mabue abidi mafuanangane ne a kumpala. Meme kubanda nabi ku mukuna. 4Maweja-Nangila kufundulula mikenji dikumi pa mabue mapiamapia, bu muvuaye mufunde pa mabue a kumpala. Mikenji eyi, ke ivuaye munumanyishe munkatshi mua kapia, dituku dinuvua basangile kuinshi kua mukuna. Pashishe kumpeshaye mabue awu. 5Meme kutuluka kabidi ku mukuna, kuteka mabue awu mu mushete umvua muenze, bu muvua Maweja-Nangila mungambile. Kutuadija musangu awu, mabue adi amu mu mushete amu.
6(Bena Izrayele kumuka ku mpokolu ya mayi a Bene-Yakane, kuya ku Moshera. Muaba awu ke uvua Arone mufuile. Kumujikabu. Muanende Elazare kumupingana ku mudimu wa butuangaji. 7Bena Izrayele kumuka muaba awu, kuyabu ku Ngudengoda. Bumuka aku, kuyabu ku Yotbata, muaba udi misulu mishilangane. 8Tshikondu atshi Maweja-Nangila kupesha bena Levi midimu mishilangane eyi: kuambula mushete wa ndondu wa Maweja-Nangila, kuenzela Maweja-Nangila mudimu, kuela bantu lupemba mu dina dia Maweja-Nangila. Midimu eyi, ke itshidibu benza too ne mpindiewu. 9Ke pavua bena Levi kabayi bapeta wabu muaba wa bumpianyi bu bisamba bikuabu. Tshiabu tshidibu natshi, mbua kuenzela Maweja-Nangila Mvidi Mukulu wenu mudimu, bu muvuaye mumane kubambila.)
10Meme kushala ku mukuna matuku makumi anayi a munya ne butuku, bu musangu mukuabu. Musangu ewu kabidi, Maweja-Nangila kuitaba dilomba dianyi. Kena munubutule to. 11Kungambilaye kabidi ne: “Bangayi luendu! Wikale wenda kumpala kua bantu. Baye kukuata ditunga dimvua muditshipe bua kupesha bankambua babu!”
Dinanga ne Butumike
12Bena Izrayele, tshidi Maweja-Nangila Mvidi Mukulu wenu utekemena kunudi ntshinyi? Mbua numunemeke, numutumikile, mununange, numuenzele mudimu ne muoyi wenu mujima, kabidi ne bukole buenu buonsu. 13Maweja-Nangila udi ujinga bua nukumbaje meyi ne mikenji biende, bindi nnuambila lelu ebi, bua nuikale bena diakalenga. 14Diulu dijima, buloba ne bionsu bidipu, mbintu bia Maweja-Nangila Mvidi Mukulu wenu. 15Kale Maweja-Nangila uvua umvuangana amu ne bankambua benu, mubanange anu bobu. Kadi mpindiewu, mmunusungule nuenu, ndelanganyi yabu, munkatshi mua bisamba bionsu, munudi bamone emu. 16Nudifile muenu muonsu kudi Maweja-Nangila Mvidi Mukulu wenu. Kanumutombokedi kabidi to. 17Numanye ne: Maweja-Nangila udi mfumu wa mvidie yonsu, ne mukalenga wa bakalenga. Yeye ke Mvidi Mukulu munene ne wa bukole bonsu, udi bantu bonsu batshina. Kena ne kansungansunga to. Kena witaba mabuejilu to. 18Maweja-Nangila udi wakuila bakaji bakamba ne bana ba nshiya. Udi unanga bantu benyi badi munkatshi muenu, ubapesha bilamba ne biakudia. 19Nanku nuenu bena Izrayele, nunange bantu benyi badi munkatshi muenu. Bualu nuvua penu benyi mu ditunga dia Ejipitu.
20Nunemeke Maweja-Nangila Mvidi Mukulu wenu, numulamate amu yeye. Nuntendelele, nuditshipe anu mu dina diende. 21Numutumbishe, bualu yeye nkayende ke Mvidi Mukulu wenu. Udi munuenzele malu manene a kukema, adi akuatshisha bowa, anudi bamone. 22Pafikile bankambua benu mu Ejipitu, kabavua bapite ku makumi muanda mutekete to. Kadi mpindiewu, Maweja-Nangila Mvidi Mukulu wenu mmunuvudije bu mitotu ya mulu.

Dielulula 11
Malu adi Mvidi Mukulu muenzele bena Izrayele
1Nunange Maweja-Nangila Mvidi Mukulu wenu, numuenzele mudimu, nukumbaje meyi ne mikenji yende. 2Mpindiewu, ndi nnuambila nuenu mikenji eyi. Tshiena ngambila bana benu to. Bualu bobu kabena bamona, kabena bamanya bionsu bidi Maweja-Nangila munuenzele bua kunuleja bukole buende. Anu nuenu ke badi bamanya butumbi ne bukole buende. 3Nudi bamanye bishima bionsu bivua Maweja-Nangila muenze. Mmunyoke mukalenga wa bena Ejipitu ne bantu bende bonsu, 4pavuabu banuipata ne biluilu biabu, tubalu ne matempu. Nudi bamanye muvuaye mubabutule kashidi mu Mayi manene makunze. 5Panuvua mu tshipela, Maweja-Nangila ke uvua munulame bua kunufikisha muaba ewu. 6Pashishe uvua mushipe kabidi Datane ne Abirame, bana ba Eliyabe, ba mu tshisamba tshia Rubene. Buloba kupuka, kubajibikila ne meku abu, ne ntenta yabu, ne bantu bonsu bavua baditue ku tshiabu, bena Izrayele bonsu batangile. 7Nanku nuenu nudi bajadike malu manene adi Maweja-Nangila munuenzele. 8Nukumbaje mikenji yonsu indi nnuambila lelu eyi. Neyinuambuluishe bua nukuate ditunga dinuabuela. 9Nanku nenulale matuku a bungi mu ditunga adi, didi ne biakudia bia bungi, divua Maweja-Nangila mumane kuditshipa bua kupesha bankambua benu, ne ndelanganyi yabu yonsu.
Ditunga didi Maweja-Nangila ukuba
10Ditunga dinudi nukuata mpindiewu, kadiena bu ditunga dia Ejipitu dinudi bumuke to. Bualu mu Ejipitu, panuvua nukuna ntete, nuvua numbula mikidi bua kufikishisha mayi mu budimi amu, bu mudibu benza mu lupangu lua biseki. 11Kadi ditunga dinudi nukuata mpindiewu didi ne bibandabanda ne mikuna. Buloba budi bupeta tshitalela ku mayi a mvula. 12Maweja-Nangila Mvidi Mukulu wenu, ke udi ulama buloba abu, ku ntuadijilu wa tshidimu too ne ku ndekelu watshi.
13Nuenu bakumbaje bimpe mikenji ya Maweja-Nangila Mvidi Mukulu, indi nnuambila lelu eyi, nuenu bamunange, bamuenzele mudimu ne muoyi wenu mujima ne bukole buenu buonsu, 14nealokeshe mvula anu pa diba diende, bua nupete biakudia bimpe, ntete ya bungi ya kuenza bukula, maluvu a mvinyo, ne mafuta. 15Maweja-Nangila neameneshe kabidi bisosa bia nuenu kudisha bimuna bienu. Nanku nenudie nukute.
16Nanku dimukayi, kanupambuki, kanushiyi njila mululame. Kanutendeledi mvidie mikuabu to. 17Nuenu kanuyi bakumbaje mikenji yende, Maweja-Nangila neanufuile munda. Kakunulokeshila kabidi mvula. Kanuakupeta biakudia pa madimi enu to. Nenubutuke mu ditunga edi dimpe, didiye unupesha. 18Mikenji eyi indi munupeshe, nuyilame mu mioyi yenu ne mu mitshima yenu. Nuyisuike kabidi ku maboku enu, ne pa mpala yenu, bua kanuyipu muoyi to. 19Nulongeshe bana benu mikenji eyi, nuyitele diba dionsu, panudi nusomba ku nzubu yenu, nansha panudi nuendakana mu njila, panudi nulala nansha panudi nubika. 20Pashishe nuyifunde ku mishiku ya mbelu ya nzubu yenu, ne ku biibi bia bimenga bienu. 21Nuenu bakumbaje mikenji eyi, matuku onsu atshidi diulu kulu ne buloba panshi, nenushale ne muoyi, nuenu ne ndelanganyi yenu, mu ditunga divua Maweja-Nangila mulaye bankambua benu.
22Eyowa, nukumbaje mikenji yonsu indi nnuambila. Nunange Maweja-Nangila Mvidi Mukulu wenu. Nuitabe bionsu bidiye unuambila, numulamate. 23Nanku panuafika pabuipi ne ditunga adi bua kudikuata, Yeye neanuipatshile baluishi benu, badi banupita ku bungi ne ku bukole. 24Ditunga dijima ndienu. Mikalu yadi idi mushindu ewu: kutuadija ku tshipela tshidi kuinshi mu ditunga, too ne ku mikuna ya Lebanone, idi ku mutu mu ditunga; ku musulu munene wa Perate luseke lua kudi diba dipatukila, too ne ku Mayi manene a pankatshi pa matunga, luseke lua kudi diba dibuelela. 25Muntu nansha umue kakukandamana to. Bantu bonsu nebanutshine, bakuatshike bowa miaba yonsu inudi nupitshila, bu muvua Maweja-Nangila munulaye.
26Telejayi! Ndi njinga se: lelu nusungule tshinudi basue: diakalenga nansha diakabi! 27Panuikala nukumbaja mikenji ya Maweja-Nangila Mvidi Mukulu wenu, indi nnumanyisha lelu, nenuikale bena diakalenga. 28Kadi panuikala kanuyi nukumbaja mikenji eyi, kanuyi nuitaba bindi nnuambila, nutendelela mvidie inudi kanuyi banji kumanya, nenuikale bena diakabi.
29Pikala Maweja-Nangila Mvidi Mukulu wenu munufikishe mu ditunga dinuakuata, nenujingile bantu diakalenga ku lusongu lua mukuna wa Ngarizime. Nenubajingile diakabi ku lusongu lua mukuna wa Ebale. 30(Mikuna eyi idi dishiya dia musulu wa Yardene, dishiya dia njila udi luseke ludi diba dibuelela lua musulu, mu ditunga dia bena Kenaane badi basomba mu tshibandabanda tshia Yardene. Mikuna eyi idi pabuipi ne mitshi ya nsanga ya tshijila ya mu Moreya, idi mitangilangane ne Ngilgale.) 31Nuenu bena Izrayele, nukadi pa kusabuka musulu wa Yardene, bua kubuela mu ditunga edi, didi Maweja-Nangila Mvidi Mukulu wenu unupa. Nenudikuate bua kusombamu. 32Diba adi, mwuluke bua kukumbaja meyi ne mikenji yende, bindi nnumanyisha lelu ebi.

Dielulula 12
MIKENJI YA MAWEJA-NANGILA
1Meyi ne mikenji binudi ne bua kukumbaja matuku onsu mu ditunga, didi Maweja-Nangila, Mvidi Mukulu wa bankambua benu, munupe bua kusomba kashidi, bidi nunku:
Muaba wa kutendelela wikale anu umue
2Nunyangakaje miaba ya tshijila yonsu, idibu base pa nsongu ya mikuna minene ne mikese, munkathi mua mitshi ya dileji, muaba udibu batendelela mvidie kudi bisamba binuanyenga matunga abi. 3Nunyangakaje bilambuilu biabu. Nupule mabue adibu bimanyike. Nuoshe makunji a tshijila. Nushimbule mpingu ya mvidie yabu. Nukuate mudimu bua bantu kabavuluki kabidi nansha mena mene a mvidie ayi miaba yonsu ivuabu bayitendelela. 4Panudi nutendelela Maweja-Nangila Mvidi Mukulu wenu, kanulondi bibidilu bia bisamba abi to. 5Mu buloba bua bisamba bienu, Maweja-Nangila neasungule muaba anu umue, muaba udiye musue kusomba bua numonangane nende, numutendelelemu. 6Muaba awu, ke unudi mua kulambuila bintu bionsu binudi nabi: milambu ya kuosha, ya bobumue, tshia dikumi tshia bintu bia mu madimi, milambu ya budisuile, milambu ya mapiku, too ne ya banabute ba bimuna bienu: ngombe, mikoku ne mbuji. 7Mu nzubu wa tshijila wa Maweja-Nangila, ke munudi mua kudila biakudia bia tshijila, pamue ne bena meku enu bonsu. Nuenu nenusanke bua bilenga bionsu bidi Maweja-Nangila, Mvidi Mukulu wenu, munupe mu bionsu binudi nuenza.
8Nanku kanuena mua kutendelela kabidi Maweja-Nangila munudi nuenza mpindiewu to, muntu yonsu utendelela wende mushindu. 9Nuenu kanuena banji kufika mu ditunga didi Maweja-Nangila ne bua kunupa, bua nusombemu talala. 10Kadi nenusabuke musulu wa Yardene, bua kusomba mu ditunga adi ne ditalala. Yeye neanulame bimpe. Baluishi benu bonsu, bena mutumba, kabakunuenzela bualu. 11Diba adi, muaba wikala Maweja-Nangila Mvidi Mukulu wenu musungule bua kusomba, nenumutuadile milambu eyi mishilangane, imvua munuambile: ya kuosha, ya bobumue, ya tshia dikumi tshia bintu bia mu madimi, ya budisuile, ne ya mapiku, inuvua bamulaye. 12Muaba wa Maweja-Nangila Mvidi Mukulu wenu awu, nenusanke bonsu, nuenu, bana benu ne bena mudimu benu. Kabidi bena Levi, badi basa mu bimenga bienu, kabayi ne wabu muaba wa kuasa munkatshi muenu, nebasanke pabu.
13Nuenu bena Izrayele, dimukayi: kanuena mua kulambula milambu yenu miaba yonsu ya tshijila inudi numona to. 14Milambu ayi, nuyilambuile anu muaba wa tshijila wikale Maweja-Nangila musungule mu buloba bua tshisamba tshimue tshia ku bisamba bienu. Muaba awu, ke unudi mua kukumbajila bionsu bindi nnuambila. 15Bimuna bionsu bikale Maweja-Nangila munupe mu ditunga dinuasomba, muntu yonsu udi ne mikiya nansha udi kayi nayi, udi mua kubishipa, kudia munyinyi wabi bu mudiye musue, ne muaba udiye musue, anu bu munutu nudia munyinyi wa kabuluku, nansha wa ngulungu. 16Kadi kanuena mua kudia mashi a nyama to. Nualekele, apueke panshi bu mayi.
17Milambu yonsu inudi nulambula Maweja-Nangila: ya ntete ya kuenza bukula, ya maluvu, ya mafuta, ya bamuanabute ba bimuna bienu, ngombe, mikoku, mbuji, milambu ya budisuile ne ya mapiku, kanuena mua kudila bintu bia ku milambu ayi mu nzubu yenu to. 18Bintu bia tshijila abi, nuenu, bana benu, bena mudimu benu, ne bena Levi, badi mu bimenga bienu, nenubidile amu muaba wa tshijila, wikale Maweja-Nangila Mvidi Mukulu wenu musungule. Nanku muaba awu nenuikale ne disanka dia bungi, bua bionsu binuikala bakumbaje. 19Numanye ne: matuku onsu anudi mu ditunga dienu, kanuena mua kulengulula bena Levi to.
20Pikala Maweja-Nangila wenu mudiundishe ditunga dienu bu muvuaye mulaye, nenuikale nudia munyinyi munudi basue. 21Panuikala kanuyi pabuipi ne muaba wikale Maweja-Nangila Mvidi Mukulu wenu musungule bua yeye kusomba, nudi mua kushipa bimuna bidiye munupe: ngombe, mikoku, mbuji, kudia munyinyi miaba yonsu inudi basombe. Kadi mwuluke anu mikenji indi mumane kunuambila. 22Nanku muntu yonsu udi ne mikiya, nansha udi kayi nayi, udi mua kudia munyinyi awu, mudiye musue, bu munudi nudia munyinyi wa kabuluku, nansha wa ngulungu. 23Kadi numanye ne: Kanuena mua kudia mashi a nyama to. Bualu mu mashi ke mudi muoyi. Nanku kanuena mua kudia munyinyi, kudia kabidi ne muoyi to. 24Kadi nulekele mashi, amate panshi bu mayi. 25Nuenu benze nanku, nenuikale bena diakalenga, nuenu pamue ne ndelanganyi yenu, bualu binudi nuenza nebilengelele Maweja-Nangila.
26Kadi nyama ya tshijila, nansha ya mulambu wa mapiku, nuyilambuile anu muaba wikale Maweja-Nangila musungule. 27Pikala mulambu awu wa kuosha, nulambule munyinyi ne mashi pa tshilambuilu tshia Maweja-Nangila Mvidi Mukulu wenu. Kadi pikalawu wa bobumue, nuele mashi pa tshilambuilu tshia Maweja-Nangila, pashishe nudie munyinyi.
28Nuenu bena Izrayele nuteleje bionsu bindi nnuambila, nubikumbaje. Nanku, misangu yonsu nenuikale bena diakalenga, nuenu ne ndelanganyi yenu. Bualu nenuenze bidi bimpe, bisankisha Maweja-Nangila Mvidi Mukulu wenu.
Kanutendeledi mvidie ya bena Kenaane
29Panuafika mu ditunga, Maweja-Nangila Mvidi Mukulu wenu neabutule bisamba bionsu bidi mu ditunga adi. Nanku nenubinyenge ditunga adi bua nusombemu. 30Pikala Maweja-Nangila mumane kubutula bantu abu, kanulondi bibidilu biabu to. Kanutendeledi mvidie yabu. Kanuidikiji mushindu uvuabu bayitendelela. 31Nanku panudi nutendelela Maweja-Nangila Mvidi Mukulu wenu, kanuenji muvua bena ditunga benza to. Bualu mu ditendelela diabu, bavua benza bivua Maweja-Nangila mubenge. Bavua balambula mvidie yabu too ne bana babu ba balume ne ba bakaji!

Dielulula 13
1Nukumbaje mikenji yonsu indi munuambile eyi. Kanusakididi bualu, kanumbushi bualu.
Mvidie ya dishima
2Dituku dikuabu, pikala muambi nansha muntu udi Mvidi Mukulu uleja malu munumuenekela, nnumanyisha tshishima, 3tshishima atshi tshienzeka bu muvuaye munuambile, muntu awu unuambila bua kutendelela mvidie inudi kanuyi bamanye, kuyenzela mudimu, 4kanumuitabi to. Bualu Maweja-Nangila Mvidi Mukulu wenu, udi unuteta bua kujadika ne: nudi bamunange ne bukole buenu buonsu, kabidi ne muoyi wenu mujima anyi? 5Nutendelele amu Maweja-Nangila Mvidi Mukulu wenu. Numunemeke, nutumikile mikenji yende, numulamate, numuenzele mudimu. 6Muambi yonsu, nansha muntu udi Mvidi Mukulu uleja malu, padiye unumusha kudi Maweja-Nangila Mvidi Mukulu wenu, uvua munupatule ku bupika mu Ejipitu, numushipe. Bualu uvua musue kunumusha mu njila uvua Maweja-Nangila Mvidi Mukulu wenu munuambile bua kulonda. Nanku numushe bubi buonsu munkatshi muenu.
7Dituku dikuabu pikala muntu wa kunudi, bamubikila mu musokoku kudi muanabu wa balume, kudi muanabu wa bakaji, kudi mukajende mene, nansha kudi mulunda wende udiye mupite kunanga, bua kutendelela mvidie mikuabu, inuvua kanuyi bamanye, nansha nuenu nansha bankambua benu, kanuena mua kumuitaba to. 8Mvidie eyi ke idibu batendelela kudi bantu ba bisamba bikuabu, bidi pabuipi nenu, nansha bidi kule, pa buloba bujima. 9Kanuena mua kuitaba bionsu ebi, nansha kuteleja mene bidibu banuambila to. Muntu udi utendelela mvidie eyi, mmuena tshibawu. Kanuena mua kumufuila luse, kanuena mua kumuakuila. 10Muntu yonsu udi unuambila bua kutendelela mvidie, bamushipe. Muntu uvuaye wambila bua kutendelela mvidie, ke udi udianjila kumuasa dibue. Bantu bakuabu, kushisha kumuambuluisha bua kumushipa. 11Muena tshibawu awu, bamushipe anu ne mabue. Bualu uvua musue kumusha muntu mukuabu kudi Maweja-Nangila Mvidi Mukulu wenu, uvua munupatula ku bupika mu Ejipitu. 12Nanku pikala bena Izrayele bonsu bumvua bualu ebu, nebatshine. Kabakuenza kabidi malu mabi a nanku to.
13Dituku dikuabu, nudi mua kumvua ne: mu tshimue tshia ku bimenga, bidi Maweja-Nangila Mvidi Mukulu wenu munupe bua kusomba, 14mudi bantu babi badi bambila bena Izrayele bua kutendelela mvidie inudi kanuyi bamanye mpindiewu. 15Diba adi, nuebejangane, nulondakajangane bimpe bua kujadika ne: bualu ebu mbulelela anyi? Nuenu bajadika menemene ne: mbenze nanku, 16nushipe bantu bonsu ba mu tshimenga atshi ne bimuna biabu. Pashishe nubutule tshimenga atshi tshijima, kabidi ne bionsu bidimu. 17Nukungule bubanji buonsu bua mu tshimenga atshi muaba umue, muaba udi bantu bambilangane malu. Nubioshe musangu umue ne tshimenga atshi, bua bikale bu mulambu wa kuoshila Maweja-Nangila Mvidi Mukulu wenu. Tshimenga atshi nutshiupule bua kashidi, kabayi mua kutshiasulula kabidi to. 18Kanuena mua kuangata tshintu nansha tshimue tshia bidibu ne bua kuosha, bua Maweja-Nangila Mvidi Mukulu wenu amone mua kutuyisha tshiji tshiende. Diba adi, neanufuile luse. Nenuvulangane, bu muvuaye mulaye bankambua benu. 19Panuikala numuitaba, nukumbaja meyi ne mikenji bindi nnuambila lelu ebi, nuenza bidi bimulengelela, nenupete diakalenga kudiye, nupangane.

Dielulula 14
Bibidilu bibi bia mu madilu
1Nuenu bena Izrayele, panudi mu madilu, kanuena mua kuditapa nsalu, nansha kukungula pa lubombu to. Bualu nudi bana ba Maweja-Nangila Mvidi Mukulu wenu. 2Nudi tshisamba tshia tshijila tshia Maweja-Nangila Mvidi Mukulu wenu. Nuenu ke badiye musungule munkatshi mua bisamba bikuabu bidi pa buloba, bua nuikale tshisamba tshiende menemene.
Nyama ya mikiya, ne idi kayiyi ne mikiya
3Nyama idi ne mikiya idi Maweja-Nangila mubenge, kanuena mua kudia munyinyi wayi to. 4Kadi nudi mua kudia munyinyi wa nyama eyi: ngombe, mukoku, mbuji, 5ngulungu, kabuluku, ntole, mukoku wa mu tshisuku, 6nyama mikuabu yonsu idi ne mikonu mipanduluke, mikale ipingaja bintu mukana, ibidia kabidi. 7Kadi nyama yonsu idi ne mikonu mipanduluke, kayiyi ipingaja bintu mukana, ibidia kabidi, nansha idi ipingaja bintu mu mukana ibidia kabidi, kadi kayiyi ne mikonu mipanduluke, kanuena mua kuyidia to. Nanku nyama eyi idi ne mikiya: kamelu, nsenji ne damane. Bualu idi ipingaja bintu mukana, ibidia kabidi, kadi kayena ne mikonu mipanduluke to. 8Udi ne mikiya kabidi ke ngulube, bualu udi ne mikonu mipanduluke, kadi kena upingaja bintu mukana, ibidia kabidi. Nanku kanuena mua kudia munyinyi wa nyama eyi. Kanuena mua kuyilenga, padiyi mifue.
9Ku nyama yonsu ya mu mayi, nudi mua kudia amu idi ne mamba ne misalala. 10Kadi nyama yonsu ya mu mayi idi kayiyi ne mamba ne misalala, idi ne mikiya. Kanuena mua kuyidia to.
11Nyunyi yonsu idi kayiyi ne mikiya, nudi mua kuyidia. 12Kadi kanuena mua kudia nyunyi eyi: nyunyi ya biminyi, tubemba tua mvulu, nyunyi idi idia minyinyi ya mu mayi, 13ntuba (mifuane mukanku), mikanku, nyunyi mishilangane mifuane tubemba, 14bikololu, 15kasonga nyunyi, nyunyi idi yendakana butuku mifuanangane ne kakutukutu, nyunyi ya pa mayi idi idia malandi, nkumbikumbi, 16bipungulu, tshishenene, 17nyunyi idi mifuanangane ne tshikololu, nkumbikumbi, kalamangombe, tshiowa, 18nyunyi ya mikolu mile idi yenda ku muelelu wa mayi, nyunyi idi ne tshisuba ne nyunyi ya midima.
19Bishi bionsu bidi ne masala, kanuena mua kubidia to, bualu bidi ne mikiya. 20Kadi nudi mua kudia bishi, bidi kabiyi ne mikiya.
21Nuenu bena Izrayele, nudi tshisamba tshisunguluke tshia Maweja-Nangila Mvidi Mukulu wenu. Nanku kanuena mua kudia munyinyi wa nyama midifuile to. Nudi mua kuupesha benyi badi munkatshi muenu, nansha kusumbisha benyi bakuabu. Kanuena mua kulamba munyinyi wa muana wa mbuji, mu mabele a mamuende to.
Mushindu wa kufila tshia dikumi
22Ku tshidimu tshionsu, nusunguile Maweja-Nangila tshia dikumi tshia bia mu madimi enu. 23Pashishe nuye mu nzubu wa Maweja-Nangila Mvidi Mukulu wenu, muaba wikalaye musungule bua nuenu kumonangana nende, ne bua kulambulamu tshia dikumi tshia bintu ebi: ntete ya kuenza bukula, maluvu a mvinyo, mafuta, bamuanabute ba ngombe, ba mikoku ne ba mbuji. Ke munudi mua kulomba, munudi mua kunemeka kashidi Maweja-Nangila Mvidi Mukulu wenu. 24Nanku pikala Maweja-Nangila Mvidi Mukulu wenu munupesha biakudia bia bungi mu madimi enu, misangu mikuabu kanuena mua kuambula tshia dikumi bua kutshinkisha muaba wikalaye musungule bua kusomba, bualu njila neikale mupite bule. 25Pikalabi nanku, nudi mua kusumbisha tshia dikumi tshia biakudia ebi, kuya kulambula makuta muaba wa tshijila wa Maweja-Nangila Mvidi Mukulu wenu. 26Muaba awu, nenusumbe bintu bionsu binudi basue: ngombe, mikoku, mbuji, maluvu a mvinyo, nansha maluvu makole, bua nuenu kudia, kunua, kusanka ne bena meku enu bonsu. 27Mu masanka awu, mwuluke bena Levi banudi nabu mu bimenga bienu, bualu kabena ne wabu muaba wa bumpianyi munkatshi muenu.
28Nanku ku bidimu bisatu bisatu, numushe tshia dikumi tshia bia mu madimi enu bia tshidimu atshi, nutshiteke mu bimenga bienu. 29Biakudia abi, nebiambuluishe bena Levi, badi kabayi ne muaba wa bumpianyi munkatshi muenu. Nebiambuluishe benyi, bana ba nshiya ne bakaji bakamba banudi nabu. Nebapete bintu bia kudiabu kuukuta. Nanku Maweja-Nangila Mvidi Mukulu wenu, neanuele lupemba mu bionsu binudi nuenza.

Dielulula 15
Tshidimu tshia kulekelangana mabanza
1Padi bidimu muanda mutekete bikumbana, nuikale nulekelangane mabanza onsu anudi nawu. 2Mabanza awu nulekelangane mushindu ewu: padi tshidimu tshikumbana tshia kulekelangana mabanza mu dina dia Maweja-Nangila, bantu bonsu bavua basombesha bana babu makuta, kabena mua kunana makuta awu to. Kabidi muntu kena mua kutatshisha muanabu bua kufutaye dibanza adi to. 3Panudi nusombesha muenyi makuta, udi mua kunupingajila. Kadi muanenu kena ne bua kunupingajilawu to.
4Kadi Maweja-Nangila Mvidi Mukulu wenu, neanuambuluishe, bua nupete bintu bia bungi mu ditunga didiye munupe. Nanku munkatshi muenu kamuakuikala bapele to, 5panuikala bitabe meyi ende, bakumbaje mikenji yende yonsu indi nnuambila lelu eyi. 6Pikala Maweja-Nangila Mvidi Mukulu wenu numusankishe ne bintu, bu nuwuaye mulaye, kanuakusomba makuta kudi muntu to. Kadi nuenu nenusombeshe bantu benyi ba bungi makuta. Kabidi nenuikale bamfumu ba bisamba bia bungi, kanuyi penu ku bumfumu bua tshisamba nansha tshimue.
7Pikala muntu mupele munkatshi mua bana benu, mu tshimenga tshia ditunga dianupesha Maweja-Nangila Mvidi Mukulu wenu, unusomba tshintu, kanumuiminyi to. 8Numusombeshe ne muoyi muimpe tshionsu tshidiye ukengela. 9Nudimuke. Kanuikadi ne meji mabi a ne: tshidimu tshia muanda mutekete tshia kulekelangana mabanza tshidi pabuipi. Kanutatshishi muanenu mupele bua bualu abu. Kanumupadi tshintu tshidiye ulomba. Bualu yeye mudidile Maweja-Nangila, nenuikale bena tshibawu. 10Nanku nuikale ne muoyi muimpe, nusombeshe mupele tshintu tshidiye ulomba. Nuenu benze nanku, Maweja-Nangila Mvidi Mukulu neanusankishe mu bionsu binudi nuenza. 11Mu ditunga dienu nemuikale bapele misangu yonsu. Ke pandi nnuambila ne: nuikale ne muoyi muimpe. Nuvuluke bana benu bapele, ne bena dikenga badi munkatshi muenu.
Kupikula bapika
12Pikala muanenu muena Ebrewu, mulume nansha mukaji, musue kudisumbisha bu mupika kuudi, akukuatshile mudimu anu bidimu bisambombu. Kadi tshidimu tshia muanda mutekete, neumulekele, aye. 13Kumulekedi uya, kayi ne tshintu. 14Umupeshe bintu binuikala bapeta kudi Maweja-Nangila Mvidi Mukulu wenu: mikoku, mbuji, ntete ya kuenza bukula. Umupeshe kabidi ne maluvu a mvinyo. 15Nuvuluke ne: nuvua bapika mu ditunga dia Ejipitu. Maweja-Nangila Mvidi Mukulu wenu kunupatula. Ke pandi nnupesha mukenji ewu mpindiewu.
16Pikala mupika mulume anyi mukaji mununange nuenu ne bena diku dienu, ubenga mua kumuka, bualu udi musombe bimpe, 17munuimanyike ku tshiibi tshia nzubu. Nuangate mulonda, numutubule ditshi, bua ashale mupika wenu too ne ku lufu luende.
18Kanuikadi ne kanyinganyinga bua kupesha mupika budikadidi to. Bualu bidimu bisambombu bidiye munuenzele mudimu, mmunupeteshe bintu bia bungi, bipite misangu ibidi binuvua mua kupeta kudi muena mudimu unudi nufuta. Nanku mupika apete anu budikadidi, bua Maweja-Nangila Mvidi Mukulu wenu anusankishe mu bionsu binudi nuenza.
Bamuanabute ba bimuna
19Bamuanabute balume bonsu, ba ngombe, mikoku ne mbuji yenu, nubajidile mu dina dia Maweja-Nangila Mvidi Mukulu wenu. Muanabute mulume wa ngombe, kanuena mua kumuenzeja mudimu to. Kabidi kuena mua kukosa miosa ya muanabute wa mukoku. 20Ku tshidimu tshionsu, nudie munyinyi wa bimuna ebi ne meku enu, muaba wa tshijila wa Maweja-Nangila Mvidi Mukulu wenu, mu nzubu wikalaye musungule. 21Pikala tshimuna tshimue tshia ku bimuna ebi tshitebuke, tshifua disu, nansha ne bulema bukuabu pambidi, kanuena mua kutshilambula Maweja-Nangila Mvidi Mukulu wenu to. 22Munyinyi awu, nudi mua kuudila ku nzubu yenu pamue ne bantu bonsu, badi ne mikiya nansha badi kabayi nayi, anu bu munudi nudia munyinyi wa kabuluku nansha wa ngulungu. 23Kadi misangu yonsu, kanudi mashi a tshimuna to. Nualekele, apueke panshi bu mayi.

Dielulula 16
Tshibilu tshia Dipita dia Maweja-Nangila
1Nuenu bena Izrayele, nuvuluke mua kuenzela Maweja-Nangila Mvidi Mukulu wenu tshibilu tshia Dipita diende, mu ngondu wa Abibe wa tshidimu tshionsu. Bualu Maweja-Nangila mmunupatule mu Ejipitu anu mu ngondu awu butuku. 2Nanku nyama ya mu bikumbi inudi mua kulambula mu tshibilu etshi nyoyi eyi: ngombe, mikoku ne mbuji. Kadi nuyilambule anu muaba wikalaye musungule bua nuenu kumonangana nende. 3Matuku malondangane muanda mutekete mu didia dia tshibilu, kanuena mua kudia mampa mela buanga. Panudi nudia mampa kaayi mela buanga nanku, nenuvuluke dituku dinuvua bapatuke ne lubilu mu Ejipitu. 4Matuku awu onsu muanda mutekete, kanuena mua kulama buanga bua mampa mu ditunga dienu dijima. Munyinyi wa nyama unu-vua balambula Maweja-Nangila dilolu dia dituku dia kumpala, nuudie, ujika anu dituku adi. 5Kanuena mua kuenzela tshibilu tshia Dipita dia Maweja-Nangila Mvidi Mukulu wenu, mu bimenga bionsu bikalaye munupa bua kusomba to. 6Kadi nudi mua kulambula milambu eyi, anu mu tshimenga tshikala Maweja-Nangila musungule bua nuenu kumonangana nende. Nuyilambule dilolu diba dimane kubuela, bualu ke diba dinuvua bapatuke mu Ejipitu. 7Nulambe munyinyi awu, nuudile muaba wikala Maweja-Nangila musungule. Mu dinda, nupingane ku nzubu yenu. 8Nuenu bena Izrayele, matuku malondangane asambombu kanuena mua kudia mampa mela buanga. Dituku dia muanda mutekete, nudisangishe bua kutendelela Maweja-Nangila Mvidi Mukulu wenu. Kanuena mua kuenza mudimu dituku adi to.
Tshibilu tshia Dinowa dia biakudia
9Kutuadija dituku dinuvua nubanga kunowa biakudia bienu, nubadike mbingu milondangane muanda mutekete. 10Pashishe nuenze tshibilu tshia Dinowa dia biakudia, bua kutendelela Maweja-Nangila Mvidi Mukulu wenu. Nufile milambu ya ku budisuile, bilondeshile bionsu bidi Maweja-Nangila munuenzele. 11Nuye ku nzubu wikale Maweja-Nangila musungule bua nuenu kumonangana nende. Muaba wa tshijila awu, nuenu bena Izrayele, nusanke ne bana benu, bena midimu benu, bena Levi, benyi banudi nabu, bana ba nshiya, ne bakaji bakamba badi munkatshi muenu. 12Nuvuluke ne: nuvua bapika mu ditunga dia Ejipitu. Nanku nukumbaje mikenji eyi yonsu.
Tshibilu tshia tuzubu tua Bisasa
13Nuenu bamane kushipula ntete ya kuenza bukula, bamane kukama kabidi tumuma tua mvinyo, bajikije, nuenze tshibilu tshia tuzubu tua Bisasa matuku muanda mutekete malondangane. 14Nanku nuenu bena Izrayele bonsu, bana benu, bena mudimu benu, bena Levi, benyi banudi nabu, bana ba nshiya, ne bakaji bakamba badi munkatshi muenu, nusanke bua tshibilu etshi. 15Nuenze tshibilu etshi matuku muanda mutekete, bua kutendelela Maweja-Nangila Mvidi Mukulu wenu. Nutshienzele anu muaba wikalaye musungule. Nusanke bikole, bualu Maweja-Nangila neanuvudijile biakudia bia bungi mu madimi enu. Neanusankishe kabidi mu bionsu binudi nuenza.
16Ku tshidimu tshionsu, bantu balume bonsu badi munkatshi muenu, nebadileje kudi Maweja-Nangila misangu isatu, muaba wikalaye musungule, bua tshibilu tshia mampa adi kaayi mela buanga, bua tshibilu tshia Dinowa biakudia, ne bua tshibilu tshia tuzubu tua Bisasa. Kadi muntu kafiki mu nzubu wa Mvidi Mukulu wenu kayi ne tshintu tshia kumulambula to. 17Muntu yonsu neafike ne mulambu, bilondeshile mudimu udiye wenza, ne mushindu wikala Maweja-Nangila Mvidi Mukulu wenu mumuambuluishe.
Mikenji ya dikosa dia bilumbu
18Mu bimenga bionsu bikale Maweja-Nangila Mvidi Mukulu wenu munupe bua kusomba, nusungule balumbuluishi ne bulombodi, badi mua kulumbuluisha bantu bonsu ba mu bisamba bienu, kakuyi kansungansunga. 19Kanunyangi tshilumbu tshia muntu. Kanubingishi muena tshibawu. Kanuangatshi tshintu tshia mabuejila. Bualu tshintu tshia nanku, tshidi tshiumbusha mulumbuluishi, nansha yeye muntu wa meji, ku ba muanda, tshimutuma ku ba wetu, bua kunyangaye bilumbu bia bantu. 20Nuenze muenu muonsu bua kulumbuluisha bantu bimpe. Nanku nenukuate ditunga didi Maweja-Nangila Mvidi Mukulu wenu munupe, nushalemu ne muoyi.
Ditendelela dibi
21Kanuena mua kuasa dikunji, nansha kukuna mutshi, bua kutendelela mvidie mikuabu, pabuipi ne tshilambuilu, tshinudi benzela Maweja-Nangila Mvidi Mukulu wenu to. 22Kanuena mua kuimanyika dibue dia kutendelela mvidie muaba awu to. Bualu Maweja-Nangila kena musue bintu bia mushindu awu to.

Dielulula 17
1Tshimuna tshionsu tshidi ne bulema pambidi: ngombe, mukoku, nansha mbuji, kanuena mua kutshilambula Maweja-Nangila Mvidi Mukulu wenu to. Bualu mulambu awu kawena umulengelela to, udi umubipila.
2Misangu mikuabu, mu tshimue tshia ku bimenga tshidi Maweja-Nangila Mvidi Mukulu wenu mua kunupa bua nuenu kusomba, muntu mulume nansha mukaji udi mua kuenza bibi, kunyangakaja ndondu. 3Tshilejilu: muntu udi utendelela mvidie ya bisamba bikuabu, nansha diba, ngondu, nansha bintu bivule bidi mu tshibuashibuashi.
— Maweja-Nangila katshia ki mmunuambile bua kuenza nanku! — 4Panuikala bumvue ne: muena Izrayele udi utendelela mvidie nanku, nukebulule bua kujadika ne: mmuenze nanku bulelela anyi? Pikala bualu ebu bubi, budi kabuyi buengelela Maweja-Nangila, buenzeke munkatshi muenu bulelela, 5muena tshibawu awu, nansha yeye mulume nansha yeye mukaji, nuye nende ku tshibuelelu tshia tshimenga. Numuase mabue, numushipe.
6Kanuena mua kushipa muena tshibawu awu kanuyi banji kujadika tshilumbu kudi bantu babidi nansha basatu. Muntu umue kena mua kujadika bualu to. 7Bajadiki ba bualu abu ke badi badianjila kumuasa mabue. Pashishe bantu bakuabu nebabambuluishe bua kumushipa. Ke munudi ne bua kumusha bubi munkatshi muenu.
Nsambu ya kukosela muaba wa tshijila
8Pikala balumbuluishi ba muaba unudi basombe, bapangile tshilumbu tshia bantu, bavua bashipangane, batutangane, batapangane mputa, nansha benze tshilema tshikuabu kampande, nuye ne tshilumbu atshi muaba wikala Maweja-Nangila musungule. 9Nuebeje batuangaji ba bena Levi ne balumbuluishi, badi balumbuluisha dituku adi. Nebanuambile munudi mua kukosa tshilumbu atshi. 10Nuitabe bionsu bidibu banuambila kudi batuangaji ne balumbuluishi, badi muaba wa tshijila wa Maweja-Nangila, nubikumbaje. 11Kanuenji munudi basue to. Nukumbaje bionsu bidibu banuambila. 12Pikala muntu musue kuditambisha, kayi ulonda tshidi balumbuluishi ne batuangaji, badi benza mudimu mu nzubu wa Maweja-Nangila Mvidi Mukulu wenu, bamba, muntu awu numushipe, bua kujikija buenzayi munkatshi mua bena Izrayele. 13Nanku bena Izrayele kabakuditambisha kabidi nanku to. Nebatshine, padibu bumvue bionsu bidi bienzeka ebi.
Mikenji idi itangila mukalenga
14Panuafika mu ditunga didi Maweja-Nangila Mvidi Mukulu wenu munupe bua kusomba, misangu mikuabu nenuikale ne dijinga dia kupeta mukalenga, bua nuikale mudi bisamba bikuabu binudi nabi mutumba. 15Mukalenga awu, kikadi muenyi, muntu wa tshisamba tshikuabu to. Ikale anu muena Izrayele. Nanku nubanjije mu bukalenga amu muntu udi Maweja-Nangila Mvidi Mukulu wenu nkayende musungule. 16Mukalenga awu, kikadi ne tubalu tua bungi. Kena mua kutuma bantu mu Ejipitu bua kutusumba to. Bualu Maweja-Nangila uvua munukandike bua kupingana mu ditunga edi. 17Mukalenga awu kena mua kusela bakaji ba bungi. Bualu bakaji abu, badi mua kumufikisha ku ditombokela Maweja-Nangila. Kabidi kikadi ne biuma bia bungi to.
18Mukalenga mumane kusomba mu nkuasa wa bukalenga, bamutentuile mukanda wa mikenji ewu, udibu balame kudi batuangaji ba bena Levi. 19Nanku mukalenga alame mukanda awu pabuipi nende, bua ikale uubala matuku onsu atshidiye ne muoyi, bua anemeke Maweja-Nangila Mvidi Mukulu wende, akumbaje mikenji yonsu idibu bafunda mu mukanda awu. 20Bionsu ebi nebimuambuluishe bua kaditambishi, bu mupite bantu bonsu ba mu tshisamba tshiende, kabidi bua kalenguludi mikenji, kadi ayikumbaje yonsu too ne mikese mene. Nanku mukalenga awu ne ndelanganyi yende, nebashale mu bukalenga matuku a bungi, balombola bena Izrayele.

Dielulula 18
Bintu bidi ndelanganyi ya bena Levi mua kuangata
1Tshisamba tshijima tshia bena Levi nansha batuangaji badi munkatshi muabu, kabena bapeta buloba bua bumpianyi, munkatshi mua bena Izrayele to. Nebapete biakudia anu ku milambu, ne ku bintu bikuabu bidi bantu balambula Maweja-Nangila. 2Kabena ne bumpianyi munkatshi mua bena Izrayele, bualu Maweja-Nangila udi bumpianyi buabu, bu muvuaye mumane kubambila.
3Nanku padi bena Izrayele balambula Maweja-Nangila milambu ya bobumue ya ngombe, mikoku nansha mbuji, batuangaji nebapete diboku, mbanga ne tshifu. 4Nubapeshe kabidi biakudia bia tshianyi bia pa madimi enu: ntete ya kuenza bukula, maluvu a mvinyo, ne mafuta. Nubapeshe kabidi ne miosa inudi nukosa ya mikoku ya kumpala. 5Bualu Maweja-Nangila Mvidi Mukulu mmusungule bena Levi kashidi munkatshi mua bisamba bikuabu bionsu, bua bamuenzele mudimu wa butuangaji.
6Pikala muena Levi umuka mu tshimenga tshia bena Izrayele mudiye musombe, bua kuya muaba wikala Maweja-Nangila musungule, 7neenzele Maweja-Nangila Mvidi Mukulu wende mudimu muaba awu, anu bu mudibu benza kudi bena Levi bakuabu badi benza mudimu mu nzubu wa Mvidi Mukulu. 8Muena Levi awu, neapete biakudia bungi budi bena Levi bakuabu bapeta. Udi mua kulama kabidi bintu bidi bena diku diabu bamutumina, padibu basumbisha bivuaye nabi.
Muambi mulelela ne bambi ba dishima
9Panuafika mu ditunga dikala Maweja-Nangila Mvidi Mukulu wenu munupe, kanulondi buenzayi bua bena ditunga adi. 10Muntu nansha umue wa kunudi, kena mua kuosha muanende wa balume nansha wa bakaji bua kumulambula. Kabidi muntu kena mua kuenza majimbu, kutempa, nansha kulowa bantu, 11nansha kubuka, nansha kuyukila ne bakishi bua kumvua tshidibu bamba. 12Bualu Maweja-Nangila udi udiula bikole bantu badi benza buenzayi bua mushindu ewu. Bua bualu ebu, Maweja-Nangila neabanyenge ditunga diabu panuafikamu. 13Nanku nuenu bena Izrayele, nukumbaje amu bidi Maweja-Nangila Mvidi Mukulu wenu musue.
14Maweja-Nangila Mvidi Mukulu wenu, udi unukandika bua kanulondi buenzayi bua bena ditunga dinuakuata. Bualu bobu abu badi bitaba badi benza malu a majimbu, babuka mbuku. 15Maweja-Nangila neanutumine muambi mukuabu, bu meme Moshe. Neamusungule amu munkatshi mua bana benu. Nenuteleje bidiye wamba. 16Muambi ke muntu unuvua balombe Maweja-Nangila ku mukuna wa Sinayi, panuvua bamba ne: “Muntu mukuabu ikale wakula netu. Katutshiena basue kumvua diyi dia Maweja-Nangila Mvidi Mukulu wetu, nansha kumona kapia kadi kakenka aka, bualu kadi mua kutubutula!” 17Ke Maweja-Nangila kungambila ne: “Bena Izrayele badi bamba bimpe. 18Nanku nembatumine muambi wa munkathi mua bana babu, bu muudi wewe Moshe. Nengikale mmuambila malu, yeye umanyisha bena Izrayele bionsu bingikala mumumanyishe. 19Muntu yonsu udi ubenga kuitaba malu adi muambi awu umuambila mu dina dianyi, meme Maweja-Nangila nkayanyi nemmunyoke. 20Kadi pikala muambi wakula ne dikamakama mu dina dianyi meme Maweja-Nangila, wamba malu andi tshiyi mumuambile, nansha pikalaye wamba malu mu dina dia mvidie mikuabu, muambi awu neafue.”
21Misangu mikuabu nudi mua kudikonka ne: Mmushindu kayi utudi mua kumanya ne: bualu ebu kabuena bufuma kudi Maweja-Nangila? 22Nanku padi muambi unuambila bualu mu dina dia Maweja-Nangila, kabuyi buenzeka muvuaye muambe amu, numanye ne: ki mbua kudi Maweja-Nangila to. Muambi uvua udiambila bualu abu nkayende. Kanutshinyi, kanuteleji muambi wa nanku to.

Dielulula 19
Bimenga bia kunyemena
1Maweja-Nangila Mvidi Mukulu wenu, neashipe bantu ba bisamba bikuabu bua kunupa ditunga diabu. Nenubanyenge bimenga biabu, nusomba mu nzubu yabu. 2Ditunga didi Maweja-Nangila munupe adi, nudikosolole mu bitupa bisatu. Mu tshitupa tshionsu muikale tshimenga tshia kunyemena. 3Nanku padi muntu ushipangana, anyemene mu tshimue tshia ku bimenga ebi bisatu bua kusokoma.
4Amu muntu uvua mushipe muntu mukuabu mu mpukapuka, kayi nende ne lukinu, neanyemene mu tshimue tshia ku bimenga ebi bisatu bua kudipandisha. 5Tuangate tshilejilu tshia bantu babidi badi baya muitu bua kupula mutshi. Padi mukuabu ukosa mutshi, tshisuyi tshidi mua kukuka, kushipa uvuabu nende. Nanku muntu uvua mushipangane mu mpukapuka awu, udi mua kunyemena mu tshimue tshia ku bimenga ebi bisatu bua kudipandisha. 6Musombuedi, bu mudiye ne tshiji, udi mua kulondakaja mushipianganyi. Padi njila mupite bule, musombuedi udi mua kupeta mushipianganyi, kumushipa. Kadi ki mbimpe kushipa mushipianganyi uvua mushipe muntu amu mu mpukapuka, kayi nende ne lukinu. 7Ke pandi nnuambila bua nusungule bimenga bisatu bia kunyemena. 8Panuikala banange Maweja-Nangila Mvidi Mukulu wenu, panuenza anu mudiye musue, panuakumbaja mikenji yonsu indi nnuambila eyi, yeye neadiundishe ditunga dienu. Neanupe ditunga dijima divuaye mulaye bankambua benu. 9Diba adi, nenusakidile bimenga bikuabu bisatu bia kunyemena ku bienu bisatu bia kale. 10Mushindu ewu mu ditunga dinuapeta kudi Maweja-Nangila Mvidi Mukulu wenu adi, kabakushipamu muntu uvua mushipe muntu nende mu mpukapuka. Nuenu bamushipe, nenuikale ne tshilumbu bua lufu lua muntu ewu.
11Kadi pikala muntu mukine muanabu, kubutamaye mua kumukuata, kumushipa, pashishe kunyemenaye mu tshimue tshia ku bimenga ebi bisatu, 12bakulu ba mu tshimenga tshiende, nebafume bantu bua kumukuata, kumufikisha kudi musombuedi bua amushipe. 13Bua nuenu kusomba biakane mu ditunga dienu, ne kujikija buenzayi bua kushipa muntu udi kayi ne bualu, kanuena mua kufuila muena tshibawu luse to, numushipe!
Mikalu ya maloba
14Panuafika mu ditunga didi Maweja-Nangila Mvidi Mukulu wenu munupe, nuenu bamane kupeta miaba ya kusomba, mikalu ne bena mutumba nenu bavua badianjile kuasa muaba awu, ishale anu mushindu unuvua bayisangane, kanuyi nudiundisha buloba bunuvua bapete.
Bajadiki
15Padi muntu mushipangane, munyangakaje mikenji, nansha muenze buenzayi bukuabu, muntu umue kena mua kujadika tshilumbu atshi to, anu bantu babidi nansha basatu.
16Pikala muntu ujadikila mukuabu tshilumbu tshia dishima, 17bantu aba babidi nebaye natshi kudi batuangaji, ne kudi balumbuluishi badi balumbuluisha bilumbu dituku adi mu nzubu wa Mvidi Mukulu. 18Balumbuluishi nebalondeshilule tshilumbu atshi bimpe. Pikalabu bajadike ne: mujadiki wa tshilumbu uvua mushiminyine mukuabu malu, 19nebamunyoke amu mushindu uvuaye musue ne banyoke muanabu awu, bua kujikija buenzayi bua nanku munkatshi muenu. 20Pikala bantu bakuabu bumvue mudibu bamunyoke nanku, nebatshine. Kabakushi-minyinangana kabidi malu to. 21Muena tshibawu yonsu, kanumufuidi luse to. Mumusombuele pende: padiye mushipangane, numushipe pende. Padiye mushipe muntu disu, numushipe diende. Padiye mupole muntu dinu, numupole diende. Padiye mukose muntu tshianza nansha dikasa, numukose pende.

Dielulula 20
Mushindu wa kuluangana mvita
1Nuenu baye kuluangana mvita ne bantu badi ne tubalu, kabidi ne matempu a mvita, nansha ne baluishi bapite bena mvita benu ku bungi, kanubatshinyi to. Bualu Maweja-Nangila Mvidi Mukulu wenu, uvua munupatule mu Ejipitu, udi munkathi muenu. 2Panudi nudilongolola bua kuluangana, mutuangaji imane kumpala kua bena mvita ba bena Izrayele, ele lusanzu ne: 3“Nuenu bena mvita ba bena Izrayele, numanye ne: lelu nudi nuluangana ne bena lukuna benu. Panuafika muaba udibu, nukoleshe muoyi. Kanubatshinyi, kanupampakanyi, kanuzakadi to. 4Maweja-Nangila Mvidi Mukulu wenu udi nenu. Neanuluile mvita ayi, bua nuenu kubatshimuna!”
5Pashishe balombodi ba bena mvita, nebambile bena mvita ne: “Pikala muntu wa munkatshi muenu muase nzubu, kayi muanji kusombamu, apingane kuende. Bualu badi mua kumushipa mu mvita, muntu mukuabu kuvua kuangata nzubu awu. 6Pikala muntu wa munkatshi muenu mukune mitshi ya mvinyo, kayi muanji kupolaku bimuma bia tshianyi, apingane kuende. Bualu udi mua kufua mu mvita, muntu mukuabu kuvua kupola bimuma abi. 7Pikala muntu wa munkatshi muenu mubangile mukaji, kayi muanji kumubuelela mu nzubu, apingane kuende. Bualu udi mua kufua mu mvita, muntu mukuabu kuangata mukaji awu.” 8Pashishe balombodi ba bena mvita nebambe kabidi ne: “Pikala muntu kayi ne muoyi mukole, utshina, mbimpe apingane kuende. Bualu udi mua kupumbisha bakuabu mua kuluangana.” 9Pajikija balombodi ba bena mvita abu mayuki awu, nebasungule muntu ku tshisumbu tshionsu bua kulombolaye bakuabu.
10Bua kuluisha tshimenga kampande, nudianjile kulomba bena tshimenga atshi bua kubuelamu tshianana, kakuyi mvita to. 11Pikala bena tshimenga atshi bitabe, banunzuluile biibi bia tshimenga, nebanukuatshile mudimu. Nenubenzeje midimu ku bukole. 12Kadi pikalabu basue mvita, babenge bua nuenu kubuela mu tshimenga tshiabu, nuele tshimenga munkatshi ne tshiluilu. 13Padi Maweja-Nangila Mvidi Mukulu wenu unuambuluisha bua nutshikuate, nushipemu bantu balume bonsu. 14Kadi, bakaji, bana, bimuna, ne bintu bionsu bidi mu tshimenga atshi, nubiangate, nuenza nabi munudi basue. Bualu bintu bia baluishi benu mbintu bidi Maweja-Nangila Mvidi Mukulu wenu munupeshe. 15Ke munudi mua kuenzela bimenga bionsu bidi kule, kabiyi mu ditunga dinuasomba. 16Kadi mu bimenga bia mu ditunga didi Maweja-Nangila Mvidi Mukulu wenu munupe bua nudikuate, nenushipemu bantu bonsu, kanuyi nushiya nansha umue ne muoyi. 17Bena Iti, bena Amore, bena Kenaane, bena Perizi, bena Ivi ne bena Yebusa, nenubashipe bonsu, muvua Maweja-Nangila Mvidi Mukulu wenu muambe. 18Bualu bantu aba, badi mua kunulongesha buenzayi, budibu benza bua kusankisha mvidie yabu. Nuenu balonde buenzayi ebu, nudi nuenzela Maweja-Nangila Mvidi Mukulu wenu bibi.
19Nuenu bele tshimenga munkatshi matuku a bungi, kanuyi ne mushindu wa kutshikuata, kanupudi mitshi ya bimuma to. Bualu mitshi eyi, kayena bu bantu banudi nuluisha to. Nanku nudi mua kudia bimuma biayi. Kadi kanukosu mitshi to. 20Kadi mitshi idi kayiyi ikuama bimuma bia kudia, nudi mua kuyishimbula, kuenza nayi miaba ya kuimanyina, bua numone mua kukuata tshimenga atshi bimpe.

Dielulula 21
Mua kusombuela mushipianganyi udi kayi mumanyike
1Panuafika mu ditunga dikala Maweja-Nangila Mvidi Mukulu wenu munupe bua kusomba, nuenu basangane tshitalu tshia muntu mu tshisuku, kanuyi bamanye uvua mumushipe, 2bakulu ne balumbuluishi nebapime mutantshi uvua muntu mufuile, ne ku bimenga bidi pabuipi, 3bua kujadika tshimenga tshidi pabuipi ne tshitalu tshia muntu awu. Bakulu ba mu tshimenga atshi, nebangate muana mukaji wa ngombe, udi kayi muanji kuambula bujitu. 4Nebaye nende pabuipi ne musulu udi ne mayi apueka amu kupueka, ku mielelu yawu kudibu kabayi banji kudima, nansha kukuna biakudia. Pafikabu ne muana wa ngombe muaba awu, nebamunyongoboje nshingu.
5Pashishe bena Levi, badi Maweja-Nangila Mvidi Mukulu wenu musungule bua kumuenzela mudimu, ne bua kuela bantu lupemba mu dina dia Maweja-Nangila, nebasemene pabuipi. Bualu bobu ke badi mua kujikija bilumbu bionsu: bia matandu, bia mvita, nansha bia bantu batapangane.
6Nanku bakulu bonsu ba mu tshimenga atshi, bavua bafika ku tshitalu tshia muntu awu, nebowele bianza pambidi pa muana wa ngombe uvuabu banyongoboje nshingu awu, 7bela lusanzu ne: “Katuena bashipe muntu ewu, kabidi katuena bamanye mudiye mufue. 8Nanku wewe Maweja-Nangila, utufuile tuetu bena Izrayele luse. Udi mumane kutupikula. Kututangidi tuetu bu badi ne tshilumbu tshia lufu lua muntu ewu to.” Diba adi, Mvidi Mukulu neabafuile luse.
9Nuenu benze nanku, nudi nusankisha Maweja-Nangila. Kanuakuikala bena tshibawu bua lufu lua mushindu ewu to.
Kusela mukaji mukuata ku mvita
10Panuikala nuluangana mvita, Maweja-Nangila Mvidi Mukulu wenu munuambuluishe bua kukuata baluishi benu mu lukanu, 11muntu wa kunudi udi mua kumona mukaji muimpe, udiye musue kusela, munkatshi mua bena lukanu abu. 12Nanku aye nende kuende. Mukaji akungule nsuki ya ku mutu, adikose nzadi. 13Umushe bilamba bia lukanu, avuale bikuabu, asombe ku nzubu kua muntu awu, enze madilu a tatuende ne a mamuende ngondu mujima. Pashishe mulume neamubuelele mu nzubu, bua ashale mukajende. 14Kadi pikala mulume, matuku mamane kupita, umona ne: mukaji katshiena kabidi unsankisha, nansha undengelela, udi mua kumulekela, bua aye kudiye musue. Kena mua kumusumbisha, nansha kumulama bu mupika, bualu uvua mukajende.
Bumpianyi bua muanabute
15Pikala muntu musele bakaji babidi, kayi mubanange bonsu mushindu wa momumue, bakaji abu balele bana ba balume, kadi muanabute muikale wa mukaji uvuaye kayi mupite kunanga, 16bua kuabanyina bana abu bintu bia bumpianyi, tatu awu apeshe muanabute bumpianyi buende bua muanabute. Kena mua kubupesha muana wa mukaji udiye mupite kunanga to. 17Nanku bua kuleja ne muana wa mukaji udiye kayi mupite kunanga ke muanabute, amupeshe bintu misangu ibidi, bualu mmuanende wa kumpala udi ne bua kuangata bumpianyi bua bumuanabute.
Muana wa kapeja
18Pikala muana upepeja baledi bende, kayi ubumvuila, nansha bobu bamunyoke, 19baledi bamukuate, baye nende ku tshilumbuluilu kudi bakulu ba mu tshimenga. 20Pafikabu nende, nebambile bakulu abu ne: “Muanetu ewu mmututombokele. Udi utupepeja, kena utumvuila to. Mmusue amu kuenza malu mabi ne kunua maluvu.” 21Diba adi, bantu bonsu ba mu tshimenga atshi, nebamuase mabue, bamushipa. Pumvua bena Izrayele binudi bamuenzela, nebatshine. Kabakuenza kabidi buenzayi ebu to. Ke munudi mua kujikija buenzayi munkatshi mua bena Izrayele nanku.
Tshitalu tshia muntu mowa
22Pikala muntu muenze bualu bubi, nuenu bamufundile tshibawu tshia lufu, bashipe muntu awu, balembeleje tshitalu tshiende ku mutshi, 23tshitalu atshi katshiladi kulu butuku to. Nutshijike amu dituku adi. Bualu tshitalu tshishale mushindu awu, tshidi mua kukebela bena ditunga dinyoka kudi Mvidi Mukulu. Nanku nudimuke, ditunga didi Maweja-Nangila Mvidi Mukulu wenu munupe bua kukuata, kanudinyangakaji ne mikiya to.

Dielulula 22
Nunemeke bintu bia bende
1Nuenu basangane tshimuna tshia muanenu tshijimine: ngombe, mukoku nansha mbuji, kanutshilekedi tshipita to. Nutshipingaje kudi muenatshi. 2Pikala muena tshimuna atshi kule, nansha panuikala kanuyi bamumanye, nulame amu tshimuna atshi ku nzubu kuenu, too ne pafika muenatshi bua kutshiangata. Diba adi, numupeshetshi. 3Nuenu basangane kabidi mpunde wa muanenu, tshivualu tshiende, nansha tshintu tshikuabu tshimujimine, kanuena mua kulengulula tshintu atshi to. Nutshiangate, numupeshetshi.
4Nuenu basangane muanenu utata ne ngombe, nansha mpunde wende, mudishinde mutshibukile panshi mu njila, kanumulekedi utata nkayende. Numuambuluishe bua kujula nyama awu panshi.
Mikenji mishilangane
5Mukaji kena mua kuvuala bilamba bia mulume. Mulume kena mua kuvuala bilamba bia mukaji. Maweja-Nangila Mvidi Mukulu wenu kena musue bantu badi benza malu a mushindu ewu to.
6Nuenu bapite mu njila, basangane disua dia nyunyi kulu kua mutshi nansha panshi, pikala nyunyi awu muladile, nansha mumane kutoya, kanumukuatshi musangu umue ne bana bende to. 7Nulekele nyunyi awu aye. Nuambule amu bana bende. Nanku nenuikale bena diakalenga, nushale ne muoyi panu matuku a bungi.
8Panudi nuasa nzubu mupiamupia, nuenze bimana binyungulule musaka wa nzubu awu. Bualu bu muntu mukuluke ku musaka mufue, nenupete tshilumbu.
9Kanukunyi bintu bia mushindu mukuabu mu budimi bua mitshi ya maluvu a mvinyo. Bualu nuenu benze nanku, bintu bionsu binudi nunowa mu budimi abu, tumuma tua mvinyo ne bikunyibua bikuabu, nebishale bia tshijila bia Maweja-Nangila. 10Kanusuikakaji mpunde ne ngombe ku ditempu dimue bua kudima to. 11Kanuvuadi bilamba bibidi bilamakaja: etshi tshia miosa ya nyama, tshikuabu tshia buanda bua ndanda.
12Nuteleshe malenda ku ntengu inayi ya bilamba binudi nuvuala.
Mikenji idi ikandika tshiendenda
13Pikala muntu mumane kusela mukaji, umubuelela mu nzubu, pashishe umubenga, kumushiminyina ne: 14Ngasedi mukaji ewu, kadi mbamusanganyi mumane kumanyangana ne balume”, 15baledi ba mukaji awu nebaleje bakulu ba mu tshimenga tshimanyinu tshidi tshijadika muvua muanabu wa bakaji kayi mumanyangane ne mulume. 16Tatuende wa mukaji neambile bakulu abu ne: “Nsongalume ewu uvua musele muananyi wa bakaji. Kadi katshiena mumunange to. 17Udi umushiminyina, ungambila ne: mmumane kumanyangana ne balume. Tshimanyinu tshidi tshijadika ne: kavua mumanyangane ne balume ntshietshi.” Baledi ba mukaji, nebaleje bakulu ba mu tshimenga tshilamba tshia bulalu, tshidi ne makeji a mashi a dituku dia kumpala, divua mulume mubuelele mukaji awu mu nzubu. 18Pikala tshilamba atshi ne mashi, bakulu ba mu tshimenga nebakuate mulume awu, bamunyoke. 19Pashishe mulume neafute tatuende wa mukaji awu tshibawu tshia nkanu lukama ya tshiamu tshitoke tshia mushinga mukole. Bualu uvua munyange lumu lua nsongakaji wa bena Izrayele. Neashale anu ne mukajende kashidi too ne muafuaye. Matuku ende onsu a panu kena mua kumubenga to.
20Kadi pikala mulume wamba bulelela, baledi ba mukaji kabayi ne tshimanyinu, 21bakulu ba mu tshimenga nebimanyike mukaji ewu mu mushiku wa mbelu wa nzubu wa tatuende. Bantu balume ba mu tshimenga nebamuase mabue, bamushipe. Bualu mmuenze bualu bua dikamakama, patshivuaye ku nzubu kua baledi bende. Ke munudi mua kujikija buenzayi bua mushindu ewu munkatshi mua bena Izrayele nanku.
22Pikalabu bakuate muntu mubuelele mukaji wa bende mu nzubu, babajikile, babashipe bonsu babidi. Ke munudi mua kujikija buenzayi munkatshi mua bena Izrayele nanku.
23Mu tshimenga tshienu, pikalamu nsongakaji mumane kubangila, bamubuelele mu nzubu kudi mulume mukuabu, 24nubimanyike bonsu babidi ku tshiibi tshia tshimenga, nubase mabue, nubashipe. Bualu mbenze bualu ebu mu tshimenga, kadi nsongakaji kena muele mbila, kena mubikile bantu. Nsongalume pende mmukuate nsongakaji, mumane kubangila awu, ku bukole, mumubuelele mu nzubu. Ke munudi mua kujikija buenzayi munkatshi muenu nanku. 25Kadi pikala mulume wenza bualu bua mushindu ewu, mukuate ku bukole mu tshisuku mukaji mumane kubangila, nushipe anu mulume nkayende. 26Nulekele nsongakaji ne muoyi. Bualu kena muenze tshilema tshidi tshikumbanyine dinyoka dia lufu. (Bidi bifuanangana ne muntu udi muntu mukuabu ubunda kakuyi bualu, ushipa.) 27Bualu mu thisuku amu, nansha nsongakaji muele mbila, muntu kavua mua kumueneka bua kumusungidila to.
28Kadi pikalabu bajikile mulume, ne nsongakaji udi kayi mubangile, mulume umukuata ku bukole, 29mulume neafute tatuende wa nsongakaji tshibawu tshia nkanu makumi atanu ya tshiamu tshitoke tshia mushinga mukole. Pashishe neangate mukaji kashidi, too ne muafuaye, kayi mua kumubenga musangu nansha umue to. Bualu uvua mumubuelele mu nzubu ku bukole.

Dielulula 23
1Muntu kena mua kubuelela mukaji kampande wa tatuende mu nzubu to. Udi ufuisha tatuende bundu.
Badi kabayi mua kutendelela
2Muntu mulume mubozeke mipese, nansha mukoseke mubidi wa bantu balume, kena mua kubuela muaba udi bantu ba Maweja-Nangila basangile.
3Muana yonsu mulela kudi mukaji udibu kabayi mua kulela nende, kena mua kubuela muaba udi bantu ba Maweja-Nangila basangile, too ne ku ndelanganyi yende ya musangu wa dikumi.
4Bena Amone ne bena Mowabe kabena mua kubuela muaba udi bantu ba Maweja-Nangila basangile, nansha ndelanganyi yabu ya musangu wa dikumi. 5Bualu panupatukila mu Ejipitu, bantu aba bavua banupale biakudia ne mayi a kunua mu luendu luenu. Kabidi bavua bafuta Balaame bua kunutshipaye. Balaame ewu, ke muana wa Beyore, uvua mu musoku wa Petore, mu Mezopotamiya. 6Kadi Maweja-Nangila Mvidi Mukulu wenu kavua musue kuteleja Balaame nansha. Nanku bu mudiye mununange, mitshipu ya Balaame kuandamukayi diakalenga dienu kashidi tshiendelele. 7Nanku kanuena mua kumvuangana ne bena Amone ne bena Mowabe kashidi tshiendelele. Kanuena mua kubakebela diakalenga too ne kashidi.
8Kanupepeji bena Edome, bualu mbana benu. Kanupepeji kabidi bena Ejipitu, bualu nuvua basombe mu ditunga diabu. 9Ndelanganyi ya bena Edome ne ya bena Ejipitu, biangatshile ku ya musangu muisatu, idi misombe mu ditunga dienu, ke idi mua kubuela muaba udi bantu ba Maweja-Nangila basangile.
Mu mitanda kamuikadi mikiya
10Panuikala mu mitanda, nuluangana ne baluishi benu, nuepele bionsu bidi mua kunukebela mikiya. 11Tshilejilu, pikala muena mvita wa munkatshi muenu mutatakane butuku, muele biana panshi, neapatuke mu mitanda dituku dijima. 12Pashishe owe mayi, apingane mu mitanda anu dilolu, pakadi diba dibuela.
13Nulongolole muaba wa kusesukila mutantshi mule ne mitanda yenu. 14Muena mvita yonsu ikale ne tshikasu, bua padiye usesuka, ambule buloba, ajibikile bunyawu. 15Muaba udi mitanda yenu wikale wa tshijila. Bualu Maweja-Nangila Mvidi Mukulu wenu udi wendakanamu, bua kunulama, kunuambuluisha bua nutshimune baluishi benu. Nanku, Yeye musangane tshintu tshibi munkatshi muenu neanushiye nkayenu.
Mupika munyeme
16Pikala mupika munyeme mfumuende, musokome mu ditunga dienu, kanumupingaji kua mfumuende to. 17Adisunguile muaba udiye musue munkatshi muenu. Asombe mu tshimenga tshidiye ujinga. Kanumutatshishi to.
Buendenda mu nzubu ya kutendelela
18Muena Izrayele yonsu, mulume nansha mukaji, kena mua kuenda tshiendenda mu nzubu ya mvidie ya bena ditunga. 19Balume ne bakaji badi benda buendenda bua nanku, kabena mua kulambula Maweja-Nangila Mvidi Mukulu wenu bintu bia mapiku bipeta ku buendenda bua nanku. Bualu Maweja-Nangila kena wanyisha malu adi bantu aba benza.
Kusombeshangana bua kupeta bia kasombela
20Nuenu basombeshe muanenu makuta, biakudia nansha tshintu tshikuabu, kanuena mua kumulomba tshia kasombela to. 21Kadi nudi mua kulomba bintu bia kasombela, anu kudi muenyi udi munkatshi muenu. Kanulombi kudi muanenu. Nukumbaje mikenji eyi mu ditunga dinuakuata, bua Maweja-Nangila Mvidi Mukulu wenu anuele lupemba mu bionsu binudi nuenza.
Malaya
22Nuenu balaye Maweja-Nangila Mvidi Mukulu wenu tshintu tshia mapiku, numulambule tshintu atshi lukasa. Bualu yeye munulombetshi ku bukole, nenuikale bena tshibawu. 23Nuenu kanuyi balaye Maweja-Nangila tshintu tshia mapiku, kakuena bualu to. 24Kadi nuenu bamane kumulaya tshintu, mmulambule amu tshintu tshinuvua bamulaye atshi ku budisuile buenu.
Munudi mua kupola bimuma
25Nuenu bapitshile mu budimi bua bende budi ne mitshi ya mvinyo, nudi mua kudia tumuma bu munudi basue. Kadi kanuena mua kutupola bua kuela mu tshisaka, kuya natu pambelu to. 26Nuenu bapitshile mu budimi bua bende budi ne ntete ya kuenza bukula, nudi mua kuangata biakudia bikese. Kadi kanukoshi miepu ne muele to.

Dielulula 24
Mukaji muipata ku dibaka
1Pikala muntu musele mukaji, mukaji awu katshiyi umulengelela, mulume umudiwula bua bualu kampande, amufundile mukanda wa dishipa nawu dibaka, amupewu, amuipate. 2Kadi pikala mulume mukuabu musele mukaji awu, 3mulume awu mumubenge kabidi, mumufundile mukanda mukuabu bua kushipa dibaka, mumupeshewu, mumuipate, nansha pikala mulume muibidi awu mufue, 4mulume wa kumpala kena mua kuangata kabidi mukaji awu to. Bualu mukaji awu kudi mulume ewu udi ne mikiya. Maweja-Nangila Mvidi Mukulu wenu, kena musue bua mulume awu amuangate tshiakabidi. Kanuena mua kunyanga ditunga didiye munupe, ne buenzayi bua mushindu ewu.
Nsongalume utshidi ubuela mu dibaka
5Patshidi muntu uselelaku mukaji, kena mua kuya ku mvita. Kabena mua kumuenzeja mudimu mukuabu wa ditunga. Ashale anu ku nzubu kuende tshidimu tshijima bua kusankisha mukajende.
Kukuata lukole
6Dibue didi muntu upela nadi biakudia, nansha mpelu wa dibue adi, kanuena mua kubikuata lukole to. Bualu nudi numupangisha mushindu wa kupetaye biakudia.
Dikuata dia bantu
7Pikala muena Izrayele mukuate muanabu, mumulame bu mupika, nansha mumupane, mbimpe kushipa mukuatshianganyi awu. Ke munudi mua kujikija buenzayi munkatshi mua bena Izrayele nanku.
Disama dia nsudi
8Nudimuke bua disama dia nsudi kadinukuatshi. Nukumbaje bionsu bindi mumane kuambila batuangaji ba bena Levi bua kunumanyisha. 9Nuvuluke muvua Maweja-Nangila Mvidi Mukulu wenu, mumeneshe Miriyame disama dia nsudi, panuvua nufuma ku Ejipitu.
Kukuata lukole
10Nuenu basombeshe muanenu tshintu, kanubuedi mu nzubu muende bua kudiangatshila tshintu tshia tshieya to. 11Nuimanyine amu pambelu, bua muanenu awu anutuadile tshintu tshia tshieya nkayende. 12Kadi pikala unudi basombeshe awu mupele, yeye munueyeke tshinkutu tshiende, numupingajiletshi dituku dionsu, butuku kabuyi buanji kuila. 13Bualu ke tshidiye udibuikila butuku. Nanku mupele awu, neanuele tuasakidila. Kabidi Maweja-Nangila Mvidi Mukulu wenu neajadike munudi nuenzelangana bimpe.
Kunemeka bapele
14Pikala muena mudimu mupela nansha muena dikenga, nansha yeye muanenu nansha muenyi udi musombe mu tshimenga tshia mu ditunga dienu, kanumutatshishi to. 15Nufute difutu diende matuku onsu, diba kadiyi dianji kubuela to. Bualu mmupete, kabidi mmutekemene amu ku difutu adi. Nuenu kanuyi bamufute, yeye mudidile Maweja-Nangila, nenuikale bena tshibawu.
Muena buenzayi ke muena tshibawu
16Kanuena mua kushipa batedi bua buenzayi bua bana babu. Kanuena mua kushipa bana bua buenzayi bua batedi babu. Nudi mua kushipa muntu anu bua buenzayi buende yeye nkayende.
Kuambuluisha bena dikenga
17Kanunyangi tshilumbu tshia muenyi nansha tshia muana nshiya, kanumukengeshi. Tshilamba tshia mukaji mukamba kanutshikuatshi lukole to. 18Nuvuluke munu vua bapika mu Ejipitu. Maweja-Nangila Mvidi Mukulu wenu kunupatulamu. Ke pandi nnuambila ne: nukumbaje mikenji eyi.
19Panudi nunowa biakudia, kanuena mua kuangulula binuvua bapue muoyi to. Bishale bua bakaji bakamba, bana ba nshiya, ne benyi badi munkatshi muenu. Nanku Maweja-Nangila Mvidi Mukulu wenu, neanuele lupemba mu midimu yenu yonsu. 20Panudi nupola tumuma tua olive, kanupinganyi tshiakabidi mu madimi enu bua kuangulula tumuma tunuvua bapue muoyi. Kadi tushale bua bakaji bakamba, bana ba nshiya, ne benyi badi munkatshi muenu. 21Panudi nupola tumuma tua mvinyo, kanupinganyi mu madimi enu, bua kuangulula tunuvua bapue muoyi to. Kadi tushale bua bakaji bakamba, bana ba nshiya, ne benyi badi munkatshi muenu. 22Nuvuluke munuvua bapika mu Ejipitu. Ke pandi nnuambila ne: nukumbaje mikenji eyi.

Dielulula 25
Kukosa nsambu
1Pikala bena Izrayele babidi batandangana, nebaye kudi balumbuluishi bua kujadika udi mupite ne udi mubinge. 2Pikala muntu udi mupite mupete dinyoka dia kumutuuta mikaba bungi kampande, mulumbuluishi neamuladike panshi, bamututshishe mikaba ayi bungi bukumbanyine tshitema tshivuaye muenze, mulumbuluishi muikale koku. 3Kadi kanuena mua kutuuta mikaba kupitshisha pa makumi anayi to. Bualu nuenu bapitshishe nenufuishe muanenu bundu ku mesu kua bantu.
Ngombe
4Ngombe udi wenza mudimu wa kudiata miepu ya ntete ya kuenza bukula, kanuena mua kumuela nkata ku mbanga to.
Mukaji mukamba
5Pikala bana ba balume babidi ba muntu umue basombe muaba umue, umue mufue kayi mushiye muana wa balume, mukaji wa mufue awu, kabena mua kumupiana kudi muntu mukuabu to, amu kudi bayende tshina. 6Muana wa balume wa kumpala walela mukaji awu, nebamutangile bu muana wa mufue awu, bua kusangula dina dia mufue mu Izrayele.
7Kadi pikala bayende tshina wa mukaji kayi musue kumupiana, mukaji neaye kudi bakulu ba mu tshimenga. Abambile ne: “Bayanyi tshina udi ubenga mua kumpiana. Kena musue kupesha muanabu muana bua kusangukaye.” 8Nenku bakulu ba mu tshimenga atshi nebabikile mulume awu, bua abajadikile mudiye ubenga kupiana mukaji wa mufue. 9Nanku mukaji neasemene kudi mulume awu, bakulu bonsu batangile, amukopole tshisabata, amufuile mate mu mesu, wamba ne: “Muntu yonsu udi ubenga bua kusangula diku dia muanabu, nebamuenzele anu mushindu ewu.” 10Biangatshile dituku adi, nebabikile diku dia muntu awu ne: “Diku edi ndia muntu uvuabu bakopole tshisabata.”
Bidimba bidibu kabayi mua kulenga
11Pikala bantu balume babidi baluangana, mukaji wa mukuabu kufika bua kusungidila bayende, pikala mukaji mukuate muntu udi uluisha bayende awu ku butaka, 12nukose mukaji awu tshianza, kanumufuidi luse to.
Kuenda mushinga
13Mu mabuki enu, kamuikadi bipimu bia bujitu bia mishindu ibidi: ebi ne bujitu bua bushiwa, bikuabu bia dishima bipepela. 14Kabidi mu nzubu yenu, kamuikadi bipimu bia bule mishindu ibidi: ebi bia bule bua bushiwa, bikuabu bia dishima bipi. 15Nuikale anu ne bipimu bia bujitu biakane, ne bia bule bikumbane, bua nushale ne muoyi matuku mavule mu ditunga diavua Maweja-Nangila Mvidi Mukulu wenu kunupa. 16Bualu Maweja-Nangila Mvidi Mukulu wenu udi unyoka bantu badi badinga mushindu ewu.
Bena Amaleke
17Nuvuluke muvua bena Amaleke banukengesha mu njila, panuvua mifuma ku Ejipitu. 18Kabena batshina Mvidi Mukulu to. Ke muvuabu banualamina mu njila, nuenu bamane kupungila bikole. Kutondabu bantu bonsu bavua bashadile panyima, kubashipa. 19Maweja-Nangila Mvidi Mukulu wenu neanufikishe mu ditunga didiye munupe. Neanupandishe ku baluishi bonsu badi nenu mutumba. Diba adi, nenubutule bena Amaleke, kabayi mua kubavuluka kabidi pa buloba to. Kanuena mua kupua bualu ebu muoyi to!

Dielulula 26
Bintu bia tshianyi Kutonda ditaba
1Nenufike mu ditunga didi Maweja-Nangila Mvidi Mukulu wenu munupe bua nudikuate. Nuenu bamane kuasamu, 2muntu yonsu wa kunudi angate tshitupa tshia biakudia bia tshianyi, bidiye mudime mu ditunga adi. Abiele mu tshisaka, atshiteke muaba wikala Maweja-Nangila Mvidi Mukulu wenu musungule bua kumonangana nenu. 3Pashishe muntu awu aye kudi mutuangaji, udi wenza mudimu musangu awu, amuambile ne: “Lelu ndi mfila bintu ebi, bua kujadika ne: Maweja-Nangila Mvidi Mukulu webe, wamfikishi mu ditunga divuaye mulaye bankambua betu.” 4Mutuangaji neangate tshisaka tshia biakudia atshi, atshiteke kumpala kua tshilambuilu tshia Maweja-Nangila Mvidi Mukulu wenu. 5Pashishe muntu udi ufila bintu abi, neambe kabidi kumpala kua Maweja-Nangila ne:
“Nkambua wanyi uvua muena Arame, kayi ne muaba wa kusomba. Kadi uyile kusomba ku Ejipitu ne tshisumbu tshikese tshia bantu bavuaye nabu. Bantu abu kuvulangana, kuenza tshisamba tshinene tshia bantu, tshia bukole kabidi. 6Kadi bena Ejipitu kutukengesha, kutuenzeja midimu mikole ya bupika. 7Tuetu kudidila Maweja-Nangila Mvidi Mukulu wa bankambua betu bua atuambuluishe. Kumvuaye miadi yetu. Kumonaye bionsu bivuabu batuenzele, muvuabu batutatshisha, batutuuta, batukengesha. 8Maweja-Nangila kuenza bishima bishilangane bivua bikuatshisha bantu bowa. Kutupatulaye mu Ejipitu ku bukole. 9Nanku watufikishi muaba ewu bua kutupa ditunga edi, didi ne biakudia bipite bungi. 10Ke pandi ndambula Maweja-Nangila biakudia bia tshianyi bia mu ditunga didiye mumpe.”
Pashishe muntu awu neateke tshisaka tshia biakudia atshi panshi kumpala kua nzubu wa Mvidi Mukulu, adiele panshi bua kukukuila Maweja-Nangila Mvidi Mukulu wenu. 11Pashishe nuenu bena Izrayele, nusanke ne meku enu onsu bua bionsu bidi Maweja-Nangila Mvidi Mukulu wenu munuenzele. Kadi nusanke pamue ne bena Levi, ne benyi badi mu ditunga dienu.
Tshia dikumi tshia tshidimu tshisatu
12Padi bidimu bisatu bikumbana, nenuikale ne “tshidimu tshia bia dikumi.” Nufile tshia dikumi, mmumue ne: tshintu tshimue tshia ku bintu dikumi binudi banowe. Biakudia abi, nebabiangate kudi bena Levi, bana ba nshiya, bakaji bakamba, ne benyi badi munkatshi muenu. Nanku nebikale ne biakudia bia bungi, kabayi bakenga munkatshi muenu. 13Pashishe nenuambile Maweja-Nangila Mvidi Mukulu wenu ne:
“Maweja-Nangila wanyi, ndi mukumbaje mikenji yebe yonsu. Tshia dikumi tshia biakudia bionsu bimvua nabi, ndi mupeshe bena Levi, bana banshiya, bakaji bakamba, ne benyi badi munkatshi muetu. Ku nzubu kuanyi, tshiena mushale ne tshintu tshiebe nansha tshimue. Tshiena mupue muoyi biuvua mutuambile pa bualu ebu. 14Pamvua mu madilu, tshiena mudie tshia dikumi atshi. Pamvua ne mikiya, tshiena mutshilenge, nansha mutshilambule bua muntu mufue. Maweja-Nangila Mvidi Mukulu wanyi, ndi muteleje mikenji yebe, muyikumbaje yonsu. 15Mu diulu, muaba webe wa tshijila, muudi musombe, wambuluishe tshisamba tshiebe tshia Izrayele, badi mu ditunga didi ne biakudia bia bungi, diudi mutupe bu muuvua mulaye bankambua betu.”
Bena Izrayele ntshisamba tshia Maweja-Nangila
16Lelu Maweja-Nangila Mvidi Mukulu wenu udi unuambila, bua nukumbaje meyi ende ne mikenji yende. Nubitumikile ne muoyi mujima, ne bukole buenu buonsu. 17Lelu Maweja-Nangila Mvidi Mukulu wenu, udi unulaya ne: nuenu benze mudiye musue, bakumbaje meyi ende ne mikenji yende, Yeye neikale Mvidi Mukulu wenu. 18Nuenu kabidi nuvua bamulaye bua kuikala tshisamba tshiende, tshia bantu badiye mupite kunanga, badi bakumbaja meyi ende ne mikenji yende. 19Eyowa, ku bisamba bionsu bidi Maweja-Nangila Mvidi Mukulu wenu mufuke, mmusue bua nuenu nuikale babapite ku lumu, ku butumbi ne ku buneme. Mmusue bua nuikale bantu bende, badi bamuenzela mudimu bu muvuaye mumane kunuambila.

Dielulula 27
BENA IZRAYELE BADI BITABA NDONDU
Mabue pa mukuna wa Ebale
1Moshe, pamue ne bakulu ba ditunga, kuya kudi bena Izrayele, kubambila ne:
— Nukumbaje mikenji yonsu indi nnumanyisha lelu. 2Dituku dinuasabuka musulu wa Yardene, bua kubuela mu ditunga didi Maweja-Nangila Mvidi Mukulu wenu munupe, nuimanyike mabue manene, nualabe lupemba. 3Nanku panuafika mu ditunga adi didi ne biakudia bia bungi, divua Maweja-Nangila Mvidi Mukulu wenu mulaye bankambua benu, nufunde mikenji yonsu indi unumanyishe eyi ku mabue awu, anu dituku adi. 4Eyowa, nuenu bamane kusabuka musulu wa Yardene, nuimanyike mabue andi nnuambila aa pa mukuna wa Ebale. Nualabe lupemba. 5Pashishe nuashile Maweja-Nangila wenu tshilambuilu pa mukuna apu ne mabue majima kaayi masonga ne tshiamu to. 6Bua kuibaka tshilambuilu atshi, mabue ikale anu kaayi masonga to. Pa tshilambuilu apu, nulambuilepu Maweja-Nangila milambu ya kuosha. 7Numulambule kabidi milambu ya bobumue, nuyidile muaba awu ne disanka kumpala kua Maweja-Nangila Mvidi Mukulu wenu. 8Mikenji ayi, nuyifunde yonsu bimpe ku mabue anuvua bimanyike bua bayibale kakuyi lutatu.
9Pashishe Moshe, pamue ne batuangaji ba bena Levi, kuya kudi bantu, kubambila ne:
— Nuenu bena Izrayele, lekelayi mutoyi, telejayi. Biangatshile lelu, nuashadi tshisamba tshia Maweja-Nangila Mvidi Mukulu wenu. 10Numutumikile, nukumbaje meyi ende ne mikenji yende, bindi nnumanyisha lelu ebi.
11Anu dituku adi, Moshe kuambila bena Izrayele ne:
12— Panuasabuka musulu wa Yardene: bena tshisamba tshia Shimeyone, tshia Levi, tshia Yuda, tshia Isakare, tshia Yozefe, ne tshia Binyamine, bimanyine pa mukuna wa Ngarizime, bua kuela bena Izrayele lupemba. 13Kadi bena tshisamba tshia Rubene, tshia Ngade, tshia Ashere, tshia Zebulone, tshia Dane, ne tshia Naftali, bimanyine pa mukuna wa Ebale, bua kutshipa bantu.
Mitshipu dikumi ne ibidi
14Nanku bena Levi, nebamanyishe bena Izrayele bonsu ne diyi dikole, mitshipu eyi ne:
15“Muntu yonsu udi wenza lupingu lua mvidie, nansha lua dibue, lua mutshi, nansha lua tshiamu, kutendelela mu musokoku, mmuena diakabi. Bualu Maweja-Nangila Mvidi Mukulu wenu kena musue bintu bia mushindu ewu, bienza kudi bantu. Muntu ewu asangane muena tshibawu kuenza anyi?” Bena Izrayele nebandamune bonsu ne: “Enze!”
16“Muntu yonsu udi kayi unemeka tatuende ne mamuende, asangane muena tshibawu kuenza anyi?” Bantu bonsu ne: “Enze!”
17“Muntu yonsu udi udiundisha lupangu luende, utentamuna mikalu ne muena mutumba, asangane muena tshibawu kuenza anyi?” Bonsu ne: “Enze!”
18“Muntu yonsu udi uleja mpofu njila mubi, asangane muena tshibawu kuenza anyi?” Bonsu ne: “Enze!”
19“Muntu yonsu udi unyangakaja tshilumbu tshia muana nshiya, tshia mukaji mukamba, nansha tshia muenyi udi munkatshi muenu, asangane muena tshibawu kuenza anyi?” Bonsu ne: “Enze!”
20“Muntu yonsu udi ubuelela mukaji kampande wa tatuende mu nzubu, ufuisha tatuende bundu, asangane muena tshibawu kuenza anyi?” Bonsu ne: “Enze!”
21“Muntu yonsu udi ulala ne nyama, asangane muena tshibawu kuenza anyi?” Bonsu ne: “Enze!”
22“Muntu yonsu udi ubuelela muanabu wa bakaji wa tatuende, nansha wa mamuende, mu nzubu, asangane muena tshibawu kuenza anyi?” Bonsu ne: “Enze!”
23“Muntu yonsu udi ubuelela mamuenende mu nzubu, asangane muena tshibawu kuenza anyi?” Bonsu ne: “Enze!”
24“Muntu yonsu udi ushipangana mu musokoku, asangane muena tshibawu kuenza anyi?” Bonsu ne: “Enze!”
25“Muntu yonsu udi wangata makuta a mabuejila bua kushipa muntu udi kayi ne bualu, asangane muena tshibawu kuenza anyi?” Bonsu ne: “Enze!”
26“Muntu yonsu udi kayi witaba meyi ne mikenji bia Mvidi Mukulu, kayi ubikumbaja, asangane muena tshibawu kuenza anyi?” Bonsu ne: “Enze!”

Dielulula 28
Bena diakalenga
1Nuenu bitabe Maweja-Nangila Mvidi Mukulu wenu, bakumbaje bimpe mikenji yende yonsu indi nnumanyisha lelu eyi, nenuikale bena diakalenga bapite bisamba bionsu bia pa buloba. 2Nanku Maweja-Nangila Mvidi Mukulu wenu neanusankishe mushindu ewu:
3Bantu badi mu tshimenga, nansha badi mu misoku, Maweja-Nangila neabele lupemba. 4Maweja-Nangila neanupe bana ba bungi, biakudia bipite bungi pa madimi enu; neavudije ngombe yenu, mikoku ne mbuji. 5Maweja-Nangila neanupe bimuma, ne ntete bisaka tente. 6Maweja-Nangila neanuele lupemba diba dionsu ne miaba yonsu.
7Maweja-Nangila neanuambuluishe bua nutshimune baluishi benu. Pikalabu bavuile njila umue, nebanyeme bapingena mu njila muanda mutekete mishilangane. 8Maweja-Nangila Mvidi Mukulu wenu nealame biakudia bionsu binudi bateke mu mayeba enu. Neanuendeshe diakalenga ku midimu yenu yonsu. Nanku neanusankishe bulelela, mu ditunga didiye munupe.
9Nuenu bakumbaje mikenji ya Maweja-Nangila Mvidi Mukulu wenu, benze mudiye musue, nenuikale tshisamba tshia bantu bende, bu muvuaye mumane kunulaya. 10Bantu ba bisamba bikuabu bionsu nebamone munudi bantu ba Maweja-Nangila, badi bamuenzela mudimu. Nanku nebanutshine. 11Panuafika mu ditunga divua Maweja-Nangila mulaye bankambua benu bua kunupesha, nenulele bana ba bungi. Bimuna bienu nebivulangane. Kabidi nenuikale ne biakudia bipite bungi. 12Bena Izrayele, Maweja-Nangila neanunzuluile tshibuashibuashi, muaba udiye mulame mayi a mvula. Neanulokeshile mvula anu pa diba diende, bua midimu yenu yonsu itante. Nanku kanuakusomba makuta kudi bantu ba bisamba bikuabu to. Amu bobu nebikale banusomba. 13Nanku, nuenu bakumbaje mikenji yonsu ya Maweja-Nangila Mvidi Mukulu wenu, indi nnumanyisha lelu eyi, nenuikale bena diakalenga bapite bisamba bionsu bia pa buloba. Kanuakushadila kudibu to. Nenuikale nubatumina diyi. 14Kanuena mua kubenga nansha kakese mikenji imvua munuambile bua kuya kutendelela mvidie mikuabu.
Bena diakabi
15Kadi panuikala kanuyi nuitaba, kanuyi nutumikila meyi ne mikenji bia Maweja-Nangila Mvidi Mukulu wenu, bindi nnumanyisha lelu ebi, neanunyoke mushindu ewu:
16Bantu badi mu tshimenga, ne badi mu misoku, Maweja-Nangila neabendeshe diakabi. 17Maweja-Nangila kakunupa bimuma, ne ntete bisaka tente to. Nebishale anu munda mutupu. 18Maweja-Nangila kakunupa bana ba bungi. Kanuakuikala ne biakudia bia bungi. Ngombe yenu, mikoku ne mbuji kabiakuvulangana to. 19Maweja-Nangila neanuendeshe diakabi diba dionsu ne miaba yonsu.
20Nanku, Maweja-Nangila neanuendeshe diakabi mu bionsu binudi nuenza: nenuikale ne makenga, ntatu ne bowa, too ne panuabutuka bonsu lukasa, bualu nudi benze malu mabi, babenge Maweja-Nangila. 21Nanku, mu ditunga didi Maweja-Nangila munupe bua kusomba, neanutumine tshipupu tshia disama dia tshiambu bua kunubutula. 22Nenunyane, nupeta mubidi luya ne biuja. Biakudia bienu nebiume ne munanga; nansha nebibole. Neanukengeshe nenku too ne panuabutuka bonsu. 23Diulu nedikale dikole bu tshiamu tshikunze pa mitu yenu. Buloba nebuikale bushile bu tshiamu ku makasa enu. 24Maweja-Nangila kakunulokeshila mvula mu madimi enu to. Kadi neanutumine anu butu ne lupuishi, too ne panuabutuka bonsu. 25Maweja-Nangila neambuluishe baluishi benu bua banutshimune. Panuikala bayile njila umue bua kubaluisha, nenubanyeme, nupingane mu njila muanda mutekete mishilangane. Bakalenga bonsu ba pa buloba nebatshine, pamonabu bionsu bidi binuenzekela. 26Bitalu bienu, nebabidie kudi nyama ya mibuabua ne nyunyi ya mikanku, muntu kayi mua kuyipata to.
27Maweja-Nangila neanutumine masama mashilangane nuwuaye muenzele bena Ejipitu: mulaka, maputa, mpusu, ne tshikupi tshidi katshiyi mua kujika to. 28Neanutumine kabidi disama dia mukupa, dia bumfofu ne dia lungenyi lunyanguke. 29Nenuendakane munda munya, nubabata bintu bu mpofu. Midimu yenu kayakutungunuka to. Bantu nebanukengeshe bikole, nebanyenge bintu bionsu binudi nabi, muntu nansha umue kayi mua kunuakuila.
30Pikala muena Izrayele mubangile mukaji, nebabuelele mukaji awu mu nzubu kudi muntu mukuabu. Muntu muase nzubu, kakulalamu to. Yeye mukune mitshi ya mvinyo, kakupola tumuma tuende tua tshianyi nansha musangu umue. 31Nebashipe ngombe yenu, nuenu batangile. Kanuakuyidia munyinyi wayi to. Nebibe mpunde yenu, nuenu batangile, kanuyi mua kuyipeta kabidi. Baluishi nebakuate mikoku yenu, kakuyi muntu udi mua kunuambuluisha. 32Nebakuate bana benu ba balume ne ba bakaji mu bupika kudi bantu benyi, nuenu batangile. Nenuikale bindile batangila ku njila, kadi bana benu abu kabayi bapingana kabidi to. 33Tshisamba tshia bantu banudi kanuyi bamanye, netshinukengeshe, tshinunyenge biakudia bionsu binudi banowe. 34Panuamona malu onsu aa, nenuikale bu bantu badi ne disama dia mukupa.
35Maweja-Nangila neanutumine disama dikole dia biuja. Nebinuenze mu makasa, mu binu, ku bibelu, mu mutu too ne mubidi mujima, kakuyi mushindu wa kudiondapa.
36Pashishe Maweja-Nangila neanukuatshishe mu bupika ne mukalenga unuikala nende. Neanufikishe mu ditunga divua bankambua benu kabayi bamanye, nansha nuenu kabidi. Mu ditunga adi nentendelele mvidie idi anu mpingu ya mitshi misonga, nansha ya mabue. 37Bena mu matunga ikale Maweja-Nangila munutume, nebakuatshike bonsu bowa, bua bionsu bidi binuenzekela. Nebishale bu nsumuinu, bantu bonsu banuseka.
38Nenukune maminu a bungi mu madimi enu. Kadi nenunowe biakudia bikese, bualu nebabidie kudi mpasu. 39Nenukune mitshi ya mvinyo, nuyilame bimpe. Kadi kanuakunua maluvu ayi, kanuakupola nansha tumuma. Bualu nebatudie kudi meshi. 40Mu ditunga dienu nemuikale mitshi ya olive ya bungi. Kadi kanuakupetaku mafuta a kulaba pambidi to. Bualu tumuma atu netupoke, katuyi tuanji kuboba. 41Nenulele bana ba balume ne ba bakaji. Kadi kanuakuikala nabu to, bualu nebaye mu bupika. 42Mitshi yonsu ne biakudia bionsu bia mu madimi enu, nebabidie anu kudi mpasu ya mukumbi.
43Bantu benyi badi munkatshi muenu nebikale ne bukole bua bungi. Kadi bukole buenu nebukepele. 44Bantu abu, nebanusombeshe makuta, nuenu kanutshiyi ne tshia kubasombesha to. Nebikale bamfumu benu, nuenu nubenzela mudimu.
45Makenga onsu neanukuate, nukenga bikole too ne panuabutuka bonsu, bualu nuvua babenge kuitaba ne kukumbaja meyi ne mikenji bia Maweja-Nangila Mvidi Mukulu wenu. 46Makenga onsu aa neanuenzekele bua kunubela, nuenu ne ndelanganyi yenu.
47Panuapeta bintu bia bungi, kadi kanuyi nuenzela Maweja-Nangila Mvidi Mukulu wenu, mudimu ne disanka, ne muoyi wenu mujima, 48Maweja-Nangila neanutumine baluishi, banukuate ku bupika. Nenukenge ne nzala ne nyota, nupanga ne tshilamba tshia kuvuala. Maweja-Nangila neanuambuishe mukoolu wa tshiamu tshia bujitu pa makaya, too ne panuabutuka bonsu. 49Maweja-Nangila neanutumine baluishi, bafume kule ku ndekelu wa buloba, banudi kanuyi bamanye muakulu wabu. Maweja-Nangila neele bantu abu munkatshi muenu, bu mudi nyunyi wa tshiminyi wikila pa biakudia biende. 50Nebikale ne tshikisu, kabayi banemeka bantu bakulakaje, kabayi bafuila bana batekete luse. 51Nebanyenge bimuna bionsu, ne biakudia bionsu binuvua banowe: ntete ya kuenza bukula, maluvu a mvinyo, mafuta, too ne bana ba ngombe, ba mikoku ne ba mbuji. Nenufue, nubutuke bonsu ne nzala. 52Baluishi abu, nebanutshintshimike mu bimenga bionsu, bidi mu ditunga didi Maweja-Nangila Mvidi Mukulu wenu munupe. Nebanuluishe too ne pupuka bimana bile bia bimenga bienu, miaba inudi nuela meji ne: tudi basokome bimpe. 53Matuku adibu banutshintshimika awu, nebanukengeshe bikole. Nenudie munyinyi wa bana ba balume ne ba bakaji banudi balele, bikale Maweja-Nangila Mvidi Mukulu wenu munupe. 54Diba adi, muntu wa kunudi udi ne muoyi muimpe, wa kanemu, newoshe muanabu, nansha bana badiye mushale nabu, nansha mukajende, disu dia lonji. 55Bualu neatshine bua umue wa kudibu kavu kumubakula munyinyi wa bana bende abu. Bualu ke tshiakudia tshiende tshimuepele tshidiye mushale natshi. Kena ne mushindu wa kupeta tshikuabu, matuku adibu bamutshintshimike kudi baluishi bua kunukengesha mu bimenga bienu. 56Diba adi, mukaji wa muoyi muimpe, wa kanemu, neenze mushindu wa momumue. Uvua mubanji, kavua musue kuenda nansha ku makasa. Kadi mpindiewu newoshe bayende ne bana badiye mushale nabu ba balume ne ba bakaji, disu dia lonji. 57Newoshe muanende mutekete utshidiye ulelelaku, nansha nkishabende mene, disu dia lonji. Bualu matuku adibu bamutshintshimike awu, mukaji awu kena ne tshintu tshikuabu tshia kudia to. Neakebe mua kudia munyinyi wa bana bende abu mu musokoku, matuku adibu banukengesha mu bimenga bienu. 58Nuenu bena Izrayele, nukumbaje mikenji yonsu ya Mvidi Mukulu, idibu bafunde mu mukanda ewu. Nunemeke udibu binyike dina edi dia butumbi dia “Maweja-Nangila Mvidi Mukulu wenu.” 59Nuenu kanuyi bakumbaje mikenji eyi, Maweja-Nangila neanukengeshe bikole, nuenu ne ndelanganyi yenu yonsu. Nenupete mputa ya lubangu ne masama makole mavule adibu kabayi mua kuondapa. 60Maweja-Nangila neanukengeshe ne makenga makole onsu, anuvua batshine, avuaye mukengeshe nawu bena Ejipitu. 61Neanutumine masama ne mputa bia mishindu yonsu, nansha bidibu kabayi bafunde mu mukanda ewu, too ne panuabutuka bonsu. 62Nanku nansha nuenu bamane kusangana bu mitotu ya mulu, anu bantu bakese nebashale ne muoyi. Bualu nuvua babenge Maweja-Nangila Mvidi Mukulu wenu. 63Bu muvua Maweja-Nangila musanke bua kunuenzela bimpe, nuenu kusangana, ke muasankaye kabidi bua kununyoka, kunufikila munda, kunubutula. Neanumushe mu ditunga divuaye munupe bua kusomba. 64Pashishe neanumuangalaje miaba yonsu, munkatshi mua bisamba bia bende bidi pa buloba bujima. Neatendelele mpingu ya mvidie ya mabue, ne ya mitshi misonga, inudi kanuyi banji kumanya ku bankambua benu too ne mpindiewu. 65Munkatshi mua bisamba bia bende abi, kanuakuikala ne dikisha to. Kanuakuikala ne muaba wa kusomba to. Nanku Maweja-Nangila neanukengeshe bikole. Nenuikale ne kanyinganyinga mu mioyi yenu. Mesu enu kaakumona bimpe to. Nenuikale ne bowa, nuteketa mu maboku. 66Nenuikale ne mioyi kulukulu, nutshina amu lufu. Butuku ne munya nenuikale anu nuzakala. 67Panuamona bionsu ebi, nenuikale ne bowa, dinda nenujinge bua butuku buila lukasa, butuku nujinga bua butshia lukasa. 68Pashishe Maweja-Nangila neanuambule mu maatu, anupingaje kabidi mu Ejipitu, ditunga dimvua munuambile ne: kanuena mua kumufika kabidi. Muine amu, nuenu bonsu balume ne bakaji nenukebe kua kudisumbisha bu bapika kudi baluishi benu. Kadi muntu nansha umue kakunusumba to!
DIYUKI DIA NDEKELU DIA MOSHE
69Umvuayi muvua Moshe mutue ndondu ne bena Izrayele mu ditunga dia Mowabe, mu dina ne ku diyi dia Maweja-Nangila. (Ndondu ewu mmusakidila ku ndondu wa ku mukuna wa Sinayi.)

Dielulula 29
Bidi Mvidi Mukulu muenzele bena Izrayele
1Moshe kubikila bena Izrayele bonsu, kubambila ne:
— Panuvua mu Ejipitu, nuvua badimuene muvua Maweja-Nangila mukengeshe mukalenga wa bena Ejipitu, balombodi ba mu bukalenga buende, ne bantu bonsu. 2Nuvua badimuene bipupu bikole bivuaye mubakengeshe nabi, ne bishima bia dikema bivuaye muenze. 3Kadi too ne mpindiewu, Maweja-Nangila kena muanji kunupesha lungenyi lua kujingulula bionsu bivua bienzeka ebi to. Bualu mesu enu kaena manji kumona mene, matshi enu kaena manji kumvua. 4Maweja-Nangila uvua munulombole mu tshipela bidimu makumi anayi, bilamba bienu, nansha bisabata bienu, kabiyi bisunsuke to. 5Kabidi kanuvua nukengela mampa a kudia, nansha maluvu a kunua. Maweja-Nangila kunupesha bionsu, mbua nuenu kujadika ne: Maweja-Nangila udi Mvidi Mukulu wenu. 6Patuafiki muaba ewu, Sihone, mukalenga wa tshimenga tshia Eshebone, ne Oge, mukalenga wa ditunga dia Bashane, kutubundabu. Kadi tuetu kubatshimuna, 7kubanyenga matunga abu. Tuetu kuabanyina bena Rubene, bena Ngade, ne tshitupa tshia tshisamba tshia Menashe. 8Nanku nuvuluke ndondu wenu ne Maweja-Nangila, nukumbaje bidi ndondu awu unulomba, bua nuikale bena diakalenga mu bionsu binudi nuenza.
Nunemeke ndondu wenu ne Mvidi Mukulu
9Nuenu bena Izrayele, lelu nudi bimane bonsu kumpala kua Maweja-Nangila Mvidi Mukulu wenu, pamue ne bamfumu ba midimu mishilangane, bakulu ba ditunga, 10bana benu, bakaji benu, ne benyi badi basombe munkatshi muenu mu mitanda, badi bamunguila nkunyi, banusunyina mayi. 11Maweja-Nangila Mvidi Mukulu wenu, udi utua nenu ndondu ewu mpindiewu. Udi unulomba bua nuditshipe ne: netukumbaje ndondu ewu. 12Nanku nuenu bena Izrayele, nenuikale tshisamba tshia Maweja-Nangila Mvidi Mukulu wenu. Yeye neikale Mvidi Mukulu wenu, bu muvuaye mumane kunulaya, muditshipe kabidi kudi bankambua benu, Abrahame, Izake ne Yakobe. 13Ndondu unudi batue ne Mvidi Mukulu, ke undi nnuambila bua nuitabe patoke ne: netukumbaje. Ndondu ewu, kena anu buenu nuenu, badi bimane muaba ewu lelu kumpala kua Maweja-Nangila to. 14Kadi udi bua bantu bonsu, ne bua badi muaba ewu lelu, ne bua ndelanganyi yenu yonsu, nansha bua badibu kabayi banji kulela.
15Nudi bamanye mushindu utuvua mu Ejipitu, ne mushindu utuvua bapitshile mu matunga a bisamba bionsu bivua mu njila. 16Nuenu kunudimuena bintu bibi bia tshianana bivua bantu batendelela: mpingu ya mvidie ya mabue, ya mitshi misonga, ya tshiamu tshia mpawungi, nansha ya tshiamu tshitoke tshia mushinga mukole. 17Nanku muntu nansha umue wa kunudi, ne mulume ne mukaji, tshisamba nansha tshimue, diku nansha dimue, kanuena mua kubenga Maweja-Nangila Mvidi Mukulu wetu bua kutendelela mvidie ya bisamba ebi to. Bualu muntu udi wenza nanku, udi bu mutshi wa lulengu munkatshi mua bantu. 18Muntu yonsu wa kunudi udi ubenga bindi nnuambila ebi, wela meji ne: “Nansha meme muenze malu mabi, kakuena tshidi mua kungenze-kela,” wambila kabidi bantu bakuabu bua kutendelela mvidie, 19muntu awu, Maweja-Nangila kakumufuila luse to. Kakuanyisha nansha kakese muntu udi umutombokela. Neamufuile munda bikole. Neamunyoke ne manyoka onsu mashilangane, adibu bafunde mu mukanda ewu. Kabakuvuluka nansha dina diende kabidi pa buloba to. 20Maweja-Nangila neamupeteshe diakabi, amumushe munkatshi mua bena Izrayele, bilondeshile manyoka adibu bafunde mu mukanda wa mikenji ya ndondu ewu.
Maweja-Nangila neanyoke bena Izrayele
21Ndelanganyi yenu, ne bantu benyi badi munkatshi muenu bafume ku matunga a kule, pamonabu mushindu udi Maweja-Nangila munukengeshe ne bipupu, nebambe ne: 22“Ditunga dijima edi ndimane kunyanguka ku kapia, kabidi ne luepu. Kakuena mushindu wa kumiaminamu nansha wa kukunamu biakudia. Nansha bisosa mene kabiena bitolokamu. Bualu ditunga edi ndifuanangane ne bimenga bia Sodome ne Ngomore, Adma ne Seboyime, bivua Maweja-Nangila mubutule pawaye ne tshiji tshikole.” 23Nanku, bantu ba bisamba bikuabu bionsu, pamonabu bualu ebu, nebakeme, bebejangana ne: “Maweja-Nangila uvua ne tshiji tshikole nanku bua tshinyi? Uvua mukengeshe bena ditunga edi mushindu ewu bualu kaayi?” 24Pashishe nebandamune ne: “Dikenga edi ndibakuate bualu bena ditunga edi kabena bakumbaje ndondu uvua Maweja-Nangila Mvidi Mukulu wa bankambua babu, mutue nabu pawaye mubapatule mu Ejipitu. 25Bena ditunga bavua batendelela mvidie ya bisamba bikuabu bivuabu kabayi bamanye, ivua Maweja-Nangila mubakandike, bua kabayenzedi mudimu. 26Ke padi Maweja-Nangila mufike munda bikole, mubanyoke ne manyoka mashilangane, adibu bafunde mu mukanda ewu. 27Ke padiye mubipate ne tshiji mu ditunga diabu, mubatume mu ditunga dia bende, didibu basombe too ne mpindiewu.” 28Maweja-Nangila Mvidi Mukulu wetu nkayende mmumanye malu masokome. Kadi tuetu ne ndelanganyi yetu, tudi bamanye anu malu adi Maweja-Nangila mutumanyishe bua kashidi, mmomumue ne: tudi bamanye mikenji yende itudi ne bua kukumbaja tshiendelele.

Dielulula 30
Bena Izrayele nebapingane kudi Maweja-Nangila
1Malu onsu andi munufundile, diakalenga nansha diakabi, neakumbane. Pikala Maweja-Nangila Mvidi Mukulu wetu munutangalaje munkatshi mua bisamba bia bantu benyi, nenushishe kudikonka pa malu aa. 2Nuenu ne ndelanganyi yenu, nenupingane kabidi kudi Maweja-Nangila, bua kukumbaja meyi ende ne mikenji yende, bindi nnumanyisha lelu ebi. Nenubitumikile ne muoyi mujima, ne bukole buenu bonsu. 3Maweja-Nangila Mvidi Mukulu wenu neandamune malu enu. Neamuenzele bimpe, neanumushe mu matunga onsu avuaye munutangalaje. Neanupingaje mu ditunga dienu. 4Nansha nuenu bikale diba adi mu bupika ku ndekelu kua buloba, neanukebeku. Neanusangishe, 5bua kunupingaja mu ditunga dia bankambua benu. Nenusombemu. Maweja-Nangila neanuenzele bimpe bipite bivuaye muenzele bankambua benu. Nenubapite ku bungi. 6Maweja-Nangila Mvidi Mukulu wenu nkayende nealengeje mioyi yenu, ne ya ndelanganyi yenu, bua numunange ne muoyi mujima, ne bukole buenu buonsu, bua nuenu kushala ne muoyi. 7Nanku makenga onsu amvua munumanyishe, Maweja-Nangila neaatumine anu baluishi benu ne bantu badi banukina. 8Kadi nuenu nenumutumikile tshiakabidi, nukumbaje mikenji yende yonsu indi nnumanyisha lelu eyi mu dina diende. 9Maweja-Nangila Mvidi Mukulu wenu neatungunuke midimu yenu; ne anupe bana bavule. Nyama yenu neivulangane, biakudia bitshiompoka. Bualu bivua Maweja-Nangila muenzele bankambua benu, neanuenzelebi nuenu. 10Bionsu ebi nebinuenzekele panudi nuitaba Maweja-Nangila, nukumbaja mikenji yende, idi mu mukanda ewu, nupingana kudiye muenu muonsu, kabidi ne muoyi mujima.
Muaku wa Mvidi Mukulu udi pabuipi nenu
11Mikenji indi nnumanyisha lelu eyi, kayena minupite lungenyi, kayena kule. 12Kayena mu diulu, bua nuambe ne: “Muntu wabanda mu diulu, bua kutuangatshilayi bua tuetu kuyimanya, kuyikumbaja nnganyi?” 13Mikenji eyi kayena dishiya dia Mayi manene, bua nuenu kuamba ne: “Muntu wasabuka mayi bua kutuangatshilayi bua tuetu kuyimanya, kuyikumbaja nnganyi?” 14Kayena kule nansha kakese. Mikenji ya Mvidi Mukulu idi pabuipi nenu, idi mukana muenu, ne munda muenu. Nudi mua kuyikumbaja.
Sungulayi muoyi
15Bena Izrayele, tangilayi: lelu ndi nteka kumpala kuenu, luseke elu muoyi ne diakalenga, luseke lualua lufu ne diakabi. 16Nudimuke, nukumbaje mikenji indi nnuambila lelu eyi: nunange Maweja-Nangila Mvidi Mukulu wenu, nulonde njila idiye unuleja, nutumikile meyi ende ne mikenji yende. Nanku nenushale ne muoyi; nenuvulangane. Maweja-Nangila neanuenzele bimpe mu ditunga dinuakuata. 17Kadi panuabenga kutumikila Maweja-Nangila, panuikala basue kutendelela mvidie, kuyenzela mudimu, 18nenubutuke bonsu. Ndi ndianza kunuambila lelu ne: nuenu benze nanku, panuafika dishiya dia musulu wa Yardene, kanuakushala ne muoyi matuku a bungi mu ditunga dinuakuata adi to.
19Nanku ndi nnujadikila lelu kumpala kua diulu ne buloba ne: nusungule tshinudi basue: ndi nteka muoyi ne diakalenga luseke, lufu ne diakabi lukuabu. Mbimpe nusungule muoyi, bua nushale bena diakalenga, nuenu ne ndelanganyi yenu. 20Nangayi Maweja-Nangila Mvidi Mukulu wenu, numutumikile, numuitabe ne muoyi umue. Nanku nenushale ne muoyi bidimu bia bungi mu ditunga di-vuaye mulaye bankambua benu, Abrahame, Izake ne Yakobe.

Dielulula 31
LUFU LUA MOSHE
Yoshuwa udi upingana Moshe
1Moshe kuambila kabidi bena Izrayele bonsu ne:
2— Mpindiewu mbakumbaji bidimu lukama ne makumi abidi. Tshiena ne bukole bua kunulombola kabidi to. Maweja-Nangila mmumane kungambila ne: tshiakufika dishiya dia Yardene to. 3Maweja-Nangila Mvidi Mukulu wenu nkayende, neende kumpala kuenu. Neabutule bonsu badi base dishiya dia Yardene, bua nukuate ditunga adi. Yoshuwa neikale mfumuenu, bu muvua Maweja-Nangila mumane kuamba. 4Maweja-Nangila neabutule bena ditunga adi, bu muvuaye mubutule Sihone ne Oge, bakalenga ba bena Amore, ne matunga abu. 5Neafile bena ditunga adi mu bianza bienu. Nenubenzele bionsu bindi mumane kunuambila. 6Koleshayi muoyi, kankamanayi, kanutshinyi bena ditunga adi to. Bualu Maweja-Nangila Mvidi Mukulu wenu udi munkatshi muenu. Kakunulekela to.
7Pashishe Moshe kubikila Yoshuwa, kumuambila, bena Izrayele bonsu bateleja, ne:
— Kankamana! Kolesha muoyi. Wewe neufikishe bena Izrayele bonsu mu ditunga divua Maweja-Nangila mulaye bankambua babu. Wewe neubabanyine miaba ya kuasa. 8Maweja-Nangila neende kumpala kuebe, neikale nebe, kayi ukulekela. Nanku kutshinyi, kuzakadi to, kutekeshi mu maboku.
Nubadile bena Izrayele mikenji
9Moshe kufunda mikenji ya Mvidi Mukulu, kuyipesha batuangaji, ndelanganyi ya bena Levi, bavua ne mudimu wa kuambula mushete uvua ne mikenji ya ndondu. Kuyipeshaye kabidi bakulu ba bena Izrayele. 10Moshe kubambila ne:
— Padi bidimu muanda mutekete bikumbane, nuafiki ku tshikondu tshia kulekelangana mabanza, ne tshia kuenza tshibilu tshia tuzubu tua Bisasa. 11Nusangishe bena Izrayele bonsu muaba umue, balume, bakaji, bana, ne bantu benyi badi munkatshi muenu. Nubabadile mikenji eyi kumpala kua Mvidi Mukulu Maweja-Nangila, muaba wikalaye musungule. 12Padibu bababadile mikenji nanku, bantu nebanemeke Maweja-Nangila Mvidi Mukulu. Nebakumbaje mikenji yende. 13Nanku bana bonsu badi kabayi banji kumanya mikenji eyi, nebayumvue, nebamanye mua kunemeka Maweja-Nangila, matuku onsu anuikala dishiya dia Yardene, mu ditunga dinuakuata.
Nebatombokele Maweja-Nangila
14Maweja-Nangila kuambila Moshe ne:
— Ukadi pa kufua. Bikila Yoshuwa. Nufike nende kumpala kua ntenta wa kusambakena, bua mmumanyishe mikenji yanyi. Moshe ne Yoshuwa kuya ku ntenta wa kusambakena. 15Maweja-Nangila kubamuenekela mu divuba dia muinshi, divua mu mushiku wa ntenta wa kusambakena. 16Maweja-Nangila kudianjila kumanyisha Moshe ne:
— Ukadi pa kufua. Kunyima kua lufu luebe bena Izrayele nebatendelele mvidie idibu batendelela kudi bantu benyi badi mu ditunga dinuabuela. Bena Izrayele nebambenge. Nebanyangakaje ndondu umvua mutue nabu. 17Nanku nembafikile munda, mbalekela, bua babakengeshe bikole kudi bisamba bikuabu. Nebajadike mudi makenga aa abenzekela, bualu meme Mvidi Mukulu tshiena kabidi munkatshi muabu. 18Dituku adi, nembalekele bulelela, bualu mbenze malu mabi, batendelela mvidie. 19Mpindiewu wewe Moshe, ndi nkulongesha musambu, uufunde, ulongeshe bena Izrayele, baumanye, bua padibu bawimba, bajadike ne: meme Maweja-Nangila Mvidi Mukulu wabu ndi munkatshi muabu. Malu adi mu musambu awu neanusonguele. 20Nanku meme nemfikishe bena Izrayele mu ditunga didi ne biakudia bia bungi, dimvua mulaye bankambua babu, bua badie batshionkomoka. Nebikalemu ne disanka. Kadi nebampeje, nebatendelele mvidie ya bantu benyi. Nebanyangakaje ndondu umvua mutue nabu. 21Bena Izrayele nebapete ntatu ne makenga makole. Kadi meyi a musambu ewu neanusonguele. Bualu ndelanganyi yonsu ya bena Izrayele neikale imba anu musambu ewu. Meme ndi mumanye meji adi bena Izrayele nawu mpindiewu, tshiyi muanji kubafikisha mu ditunga dimvua mubalaye.
22Dituku adi Moshe kufunda musambu uvua Mvidi Mukulu mumuambile, bua kulongeshaye bena Izrayele.
23Pashishe Maweja-Nangila kukolesha Yoshuwa, muana wa Nune, ku muoyi, umuambila ne:
“Kutshinyi, kuzakadi. Wewe neufikishe bena Izrayele mu ditunga dia Kenaane dimvua mubalaye. Meme nengikale nebe.”
24Moshe kufunda mikenji ya Maweja-Nangila yonsu mu mukanda. Ujikija kufunda, 25kuambilaye bena Levi bavua ne mudimu wa kuambula mushete wa Maweja-Nangila ne:
26— Angatayi mukanda ewu wa mikenji ya Maweja-Nangila, nuuteke pabuipi ne mushete wa ndondu. Mukanda ewu, newikale ujadikila bena Izrayele ne: nansha bobu babenge Maweja-Nangila Mvidi Mukulu wabu, kadi yeye udi anu munkatshi muabu. 27Meme Moshe ndi mumanye ne: bena Izrayele badi ne tshitunu, badi bonsu bantomboji. Mpindiewu pantshidi ne muoyi munkatshi muabu, bakabenga Maweja-Nangila. Kadi pambafua, nebamubenge bikole. 28Mpindiewu wewe Yoshuwa, bikila bakulu ba ditunga ne balombodi ba bisamba bienu. Basemene pabuipi nanyi, bua meme Moshe nebalongeshe musambu ewu ne diyi dikole kumpala kua diulu ne buloba, bua kujadika ne: nansha bobu babenge Maweja-Nangila Mvidi Mukulu wabu, kadi yeye udi munkatshi muabu. 29Ndi mumanye ne: pambafua, bena Izrayele nebenze bibi, nebabenge bionsu bimvua mubambile. Nanku nebikale bena diakabi, bualu bavua benza muabu muonsu bua kutombokela Maweja-Nangila, kumufikisha munda.
Musambu wa Moshe
30Pashishe Moshe, kulongesha bena Izrayele bonsu musambu ewu ne:

Dielulula 32
1Diulu, teleja tshindi ngamba,
buloba, umvua miaku yanyi.
2Bindi ndongesha bitampakane miaba yonsu,
bu mudi mvula usankisha madimi.
Mibelu yanyi imuangalake,
mudi lumuma lutangalaka ku bisosa.
3Ndi ntumbisha dina dia Maweja-Nangila.
Bena Izrayele, samunayi Mvidi Mukulu wetu.
4Maweja-Nangila udi ne bukole bu lubuebue.
Bionsu bidiye wenza, bidi bimpe.
Bidiye wamba, bidi bilelela.
Bidiye ulaya, udi ubikumbaja.
Udi wenza amu malu mimpe.
5Kadi nuenu, bena Izrayele, nudi bantu babi, bapale.
Nudi babenge Maweja-Nangila, batufuisha bundu.
Kanutshiena bana bende kabidi to.
6Nudi bantu ba tshianana, kanuyi lungenyi!
Munudi nuenzela Maweja-Nangila nanku mbishi?
Kena Tatuenu, kena mufuki wenu anyi?
Kena munusungule, bua nuikale bantu bende anyi?
7Vulukayi matuku a kale.
Elayi meji ku bidimu bimane kupita.
Ebejayi baledi benu, nebanuambile bivua bienzeka.
Konkayi bakulumpe, nebanulondele malu a kale.
8Mvidi Mukulu wa bukole buonsu,
mmuabanyine bantu matunga.
Udi mushindike mikalu ya bisamba,
muteke tshisamba tshionsu ku bumfumu bua muena mu diulu.
9Udi mudisunguile bena Izrayele,
muenze ndelanganyi ya Yakobe bantu bende.
10Maweja-Nangila kusangana bena Izrayele mu tshipela,
munkatshi mua miadi ya mibuabua.
Kubakubaye, kubalongeshaye,
kubalamaye bu mudi muntu ulama disu.
11Maweja-Nangila udi ukuba bena Izrayele,
mudi nyunyi wa tshiminyi
upapala pa mutu pa disua diende,
wibidija bana bende bua kubuka mulu,
nansha wolola mapuapua muinshi mua bana bua kabamatshi panshi.
12Eyowa, Maweja-Nangila nkayende mmulombodi wa bena Izrayele,
kakuyi mvidie mukuabu nansha umue umuambuluisha.
13Maweja-Nangila mmubapeshe ditunga dia mikuna,
mubadishe ne biakudia bia mu madimi,
mubapatule buitshi mu lubuebue.
Mmumeneshe mitshi ya olive mu buloba bua mabue.
14Ngombe ne mikoku kubapesha mabele.
Bana ba mikoku, bimpanga bia mafuta ne mbuji ya mpumbu,
kubapetesha munyinyi.
Kudiabu bukula buimpe butambe,
banua ne maluvu a mvinyo, makunze bu mashi.
15Yeshurune mumane kudia mukute,
mumane kudiunda, kusenena,
kulengulula Mvidi Mukulu uvua mumufuke,
kupetula mulami wende ne mupandishi.
16Bena Izrayele bavua bafikisha Maweja-Nangila munda,
benza malu mabi,
batendelela mvidie ya bisamba bikuabu.
17Kulambulabu bifukibua,
kabiyi nansha mvidie, milambu.
Mvidie mipiamipia ayi, kabavua bayimanye.
Bankambua kabavua bayinemeka.
18“Eyowa, bena Izrayele, nudi balengulula Maweja-Nangila,
mulami wenu uvua munupeteshe muoyi.
Yeye ke udi munufikishe ku bantu.”
19Maweja-Nangila umona muvua bana bende bamuseka,
uvua ne kanyinganyinga kakole.
20Ke Maweja-Nangila kuamba ne:
“Tshiena mua kutekemena kudi bena Izrayele to.
Kabena ne kanemu nansha kakese to.
Tshiena musue kubalama kabidi to.
Nemmone bidi mua kubenzekela.
21Bena Izrayele mbamfikishe munda, bajule tshiiji tshianyi,
bualu neatendelele mvidie ya dishima.
Nanku meme nembasongakaje ne tshisamba tshia bantu,
tshidi katshiyi tshisamba mene.
Nenjule tshiiji tshiabu,
ne bantu badi kabayi ne lungenyi.
22Eyowa, Meme Maweja-Nangila ndi ne tshiiji tshikole,
tshidi tshifika too ne mu kandondu ka bafue.
Tshidi tshiosha, bu mudi kapia kosha biakudia, kabibutula,
tshidi tshiosha too ne tshitaku tshia mikuna.
23Ndi musue kubavudijila makenga.
Ndi musue kubasa mikete yanyi yonsu.
24Nzala mimane kutekesha bena Izrayele,
mubidi luya ne disama dia tshiambu
bimane kubakuata, nembatumine nyama ya lonji,
kabidi ne nyoka ya lulengu.
25Nebabashipe ne muele mu misesu.
Nebafue ne bowa mu nzubu yabu.
Lufu nelubakuate bonsu,
bansongalume ne bansongakaji,
bakulumpe ne bana.”
26“Mvua musue kubutula bena Izrayele bonsu,
kabayi mua kubatela kabidi pa buloba.
27Kadi bena lukuna babu bavua mua kunseka,
kuela meji ne: tuetu ke bavua bababutule,
Maweja-Nangila kena ne tshidiye wenza.
28Bena Izrayele ntshisamba tshidi katshiyi ne meji,
mbantu badi kabayi ne lungenyi.
29Bobu bele meji kakese, bavua mua kutshinka
kudi buenzayi buabu mua kubafikisha.
30Pandi meme Maweja-Nangila,
lubuebue ludi bukole buabu,
mbafila mu bianza bia baluishi babu,
muluishi umue neatshimune bena Izrayele tshinunu,
baluishi babidi nebanyemeshe bena Izrayele binunu dikumi.
31Kadi baluishi ba bena Izrayele mene mbamanye ne:
mvidie yabu idi ibalama kayena ne bukole,
bu bua Mvidi Mukulu wa bena Izrayele to.
32Baluishi abu, badi amu bu bena Sodome ne bena Ngomore.
Mbafuanangane ne mutshi wa mvinyo,
udi ukuama tumuma tua bululu ne tua lulengu.
33Maluyu abu a mvinyo,
adi bu lulengu lua nyoka.
34Meme ndi Maweja-Nangila,
teleja tshindi ndongolola mu musokoku,
bua kukengesha baluishi benu.
35Dituku dia kabutu, nembasombuele,
bua bapete difutu dia buenzayi buabu.
Dituku dia kubutula baluishi ba bena Izrayele,
dikadi pabuipi, bukole buabu nebujimine.”
36Padi bena Izrayele kabatshiyi ne bukole,
kabayi ne muntu udi mua kubambuluisha.
Maweja-Nangila neabafuile luse.
Neabambuluishe, akosa nsambu yabu pa yoyi.
37Maweja-Nangila neebeje bena Izrayele ne:
“Mvidie yenu inuvua batekemene idi penyi?
38Nuvua bayilambule nyama,
bayilambule maluvu a kunua.
Nanku ileje bukole buayi,
inupandishe, inulame ne muoyi!
39“Nuenu bena Izrayele, nujadike lelu ne:
meme Maweja-Nangila nkayanyi, ndi nnusungidila.
Kakuena mvidie mukuabu to, anu meme.
Meme ndi mfuisha bantu, mbalama ne muoyi.
Ndi mbatapa mputa, mbondapa kabidi.
Udi mua kunyenga muntu mu tshianza tshianyi udiku anyi?
40Meme Maweja-Nangila ndi nditshipa,
ngela tshianza mulu, ngamba ne:
‘Ndi ne muoyi kashidi ne kashidi.
41Ndi nnona muele wanyi wa mvita,
ndi ndumbuluisha bantu, mbanyoka.
Ndi musue kusombuela baluishi banyi,
kufuta bonsu badi bankina.
42Mikete yanyi neitampakane mashi,
muele wanyi neukose munyinyi.
Baluishi banyi bonsu nebabutuke,
nembakuate; nebatapike mputa.’ ”
43Bisamba bionsu bitumbishe bantu ba Maweja-Nangila.
Maweja-Nangila neasombuele bua lufu lua bantu bende. Neanyoke baluishi ba bena Izrayele bonsu.
Neafuile ditunga dia bena Izrayele luse,
neasambe benadi.
44Moshe ne Yoshuwa, muana wa Nune, kuimana kumpala kua bena Izrayele, kubabadila miaku yonsu ya musambu ewu ne diyi dikole.
45Moshe mumane kumanyisha bena Izrayele malu onsu avua Maweja-Nangila muambe, 46kubabelaye ne:
— Mikenji yonsu indi nnuambila lelu eyi, nuyikumbaje. Nuyilongeshe ndelanganyi yenu, bua ikumbaje tshidi Mvidi Mukulu musue. 47Mikenji eyi kayena anu meyi patupu, kadi idi inupetesha muoyi. Nuenu bayikumbaje, nenushale ne muoyi matuku a bungi mu ditunga dinuyaya kubuela dishiya dia Yardene.
Badi bamanyisha lufu lua Moshe
48Anu dituku adi, Maweja-Nangila kuambila Moshe ne:
49— Uye pa mukuna wa Abarime, mu ditunga dia Mowabe, pabuipi ne Yeriko. Ubande ku lusongu lua mukuna wa Nebo. Ubandile ditunga dia Kenaane, dindi mpesha bena Izrayele bua dishale diabu. 50Pashishe neufuile pa mukuna apu, bua ulonde bankambua bebe. Ke muvua muanenu Arone mufuile pa mukuna wa Ore, mulonde bankambua bende. 51Wewe ne Arone, nuvua bangenzele bibi bitambe, bena Izrayele bonsu bamone, mu Kadeshe mu tshipela tshia Tsine, bua tshilumbu tshia mayi a ku Meriba. Nuvua ne mpata, kanuvua banyishe bua meme kuleja ne: ndi wa tshijila. 52Nanku, ditunga dia Kenaane dindi mpesha bena Izrayele, wewe Moshe neudimuene anu pa bule. Kadi kuena ubuelamu to.

Dielulula 33
Moshe udi wela bisamba bia Izrayele lupemba
1Moshe, muntu wa Mvidi Mukulu kayi muanji kufua, kuelaye bisamba dikumi ne bibidi bia Izrayele lupemba, wamba ne:
2Maweja-Nangila mmufume ku mukuna wa Sinayi,
mmujuke mu ditunga dia Seyire, bu diba,
mmubande pa mukuna wa Parane, bua kuleja bantu butumbi buende.
Batumibue binunu badi benda nende.
Mmufike kudi bena diende, mukuate ku bianza
mikenji idi ikenka bu kapia.
3Maweja-Nangila mmunange bisamba bia bena Izrayele.
Udi ukuba bonsu badi bamuitaba,
bimane ku makasa ende bua kumvua mibelu yende.
4Mikenji idi Moshe mutupe,
ke tshiuma tshia ndelanganyi ya Yakobe.
5Pavua bamfumu ba bena Izrayele badisangishe,
pamue ne bisamba biabu bionsu,
kumanyabu ne: Maweja-Nangila ke mukalenga wa bena Yeshurune.
6Moshe kubela lupemba wamba ne:
“Tshisamba tshia bena Rubene tshishale ne muoyi!
Nansha tshiotshi ne bantu bakese,
katshijiminyi kashidi tshiendelele.”
7Moshe kuela ndelanganyi ya bena Yuda lupemba, wamba ne:
“Maweja-Nangila, bena Yuda badi bakubikila, ubateleje!
Ubambuluishe, bua bumvuangane ne bana babu!
Bavua badiluila mvita ne bukitu.
Ubakuatshishe, batshimune baluishi babu.”
8Moshe kuela ndelanganyi ya bena Levi lupemba, wamba ne:
“Maweja-Nangila, udi mupeshe batuangaji, ndelanganyi ya Levi,
Urime ne Tumime, bintu bia tshijila,
bualu badi bakuitaba muabu muonsu.
Uvua mubatete ku Masa,
mubabingishe ku mayi a Meriba.
9Bena levi mbakunange wewe Maweja-Nangila,
bipite mudibu bananga baledi babu,
bena meku abu, nansha bana babu badibu balele.
Ke muvuabu bakumbaje mikenji yebe,
banemeke nanku ndondu webe.
10Bena Levi badi balongesha bena Izrayele mikenji yebe.
Badi balambula pa tshilambuilu tshiebe
milambu ya manananshi, ne ya kuosha.
11Maweja-Nangila, upeshe bena Levi bukole,
ubele lupemba mu midimu yabu yonsu.
Babutule baluishi babu bonsu nkong, bapanga bukole kashidi.”
12Moshe kuela ndelanganyi ya Binyamine lupemba, wamba ne:
“Binyamine ntshisamba tshidi Maweja-Nangila mupite kunanga.
Badi basomba talala pabuipi ne Mvidi Mukulu wabu.
Maweja-Nangila udi ubalama matuku onsu,
usomba munkatshi muabu.”
13Moshe kuela ndelanganyi ya Yozefe lupemba, wamba ne:
“Maweja-Nangila mmuele ditunga dia Yozefe lupemba.
Buloba buabu budi bupeta tshitalela tshia mu diulu,
bupeta kabidi mayi adi afuma muinshi mua buloba.
14Munya udi umenesha biakudia pa madimi abu.
Badi banowa bipiabipia ku ngondu ku ngondu.
15Ditunga diabu didi ne mikuna minene ne mikese,
idi ipatula biakudia, ku kale ne ku lelu.
16Bubanji buonsu bua mu ditunga dimpe edi,
diakalenga dia Mvidi Mukulu udi mu tshipuka,
bipueke pa tshisamba tshia Yozefe,
udi Mvidi Mukulu musungule mfumu wa bana babu.
17Yozefe apete lumu!
Udi mukole bu ngombe mulume,
udi ne nsengu ibidi bu ya nyama wa mbowa,
ya kutshimuna nayi bisamba bikuabu,
kubipata too ne ku ndekelu wa buloba.
Lusengu lumue ke bantu binunu ne binunu ba bena Efrayime,
lukuabu ke bantu nkama ne nkama ba bena Menashe.”
18Moshe kuela ndelanganyi ya Zebulone ne Isakare lupemba, wamba ne:
“Bena Zebulone, bangenda-mushinga, basanke mu ngendu yabu!
Bena Isakare, basombe talala mu ntenta yabu!
19Nubikile bena mutumba nenu pa mukuna wa tshijila,
bua kulambulamu milambu bu mudi mikenji yamba.
Bubanji buenu mbufume mu Mayi manene,
ne mu biuma bisokome mu lusenga.”
20Moshe kuela ndelanganyi ya Ngade lupemba, wamba ne:
“Maweja-Nangila atumbe!
Ke Yeye udi mupeshe bena Ngade ditunga dinene!
Bena Ngade mbalale bu nyama wa ntambue,
ukeba mua kukuata nyama,
kumudia mujima, ne maboku ne mutu!
21Ngade mmudisunguile mu ditunga,
maloba mimpe makumbanyine bukalenga.
Udi mudisangishe ne bamfumu ba bisamba,
bua kukumbaja bidi Maweja-Nangila musue,
bua kukuatshila bena Izrayele bakuabu mudimu mu dina diende.”
22Moshe kuela Dane lupemba, wamba ne:
“Dane udi utupika bu muana wa ntambue,
ufuma ku mikuna ya mu Bashane.”
23Moshe kuela ndelanganyi ya Naftali lupemba, wamba ne:
“Maweja-Nangila mmuele Naftali lupemba,
mumusankishe ne bintu bivule.
Ditunga diende nedialabale, diye kuinshi muditunga,
diye kabidi luseke ludi diba dibuelela!”
24Moshe kuela ndelanganyi ya Ashere lupemba, wamba ne:
“Bena Ashere mbena diakalenga munkatshi mua bana ba Yakobe.
Bana babu bonsu nebabanange.
Mitshi yabu neyipatule mafuta a bungi.
Neboweshe makasa abu mu mafuta.
25Tshiibi tshia mu tshimenga tshia bena Ashere,
nebatshikange ne milonda ya tshiamu tshikunze.
Bena Ashere badi basombamu bimpe,
ne bukolematuku onsu atshidibu ne muoyi panu.”
26Pashishe Moshe kuamba ne:
“Nuenu bena Yeshurune, numanye ne:
kakuena mvidie udi ufuana Mvidi Mukulu wenu.
Udi upitshila mu diulu, upueka, wenda pa mavuba,
anu bua kuvua kunuambuluisha.
27Matuku onsu Maweja-Nangila udi unulama,
udi ne bukole bunene pa buloba bujima,
uvua nabu kale, udi nabu lelu.
Udi unuipatshila baluishi benu, nuenu batangile,
unuamba bua kubabutula.
28“Bena Izrayele badi basomba talala.
Ndelanganyi ya Yakobe mmisombe bimpe,
mu ditunga didi ne ntete ya kuenza bukula,
kabidi ne mitshi ya maluvu a mvinyo.
Bualu badi bapeta tshitalela tshifuma mu diulu.
29“Nuenu bena Izrayele, nudi bena diakalenga,
bualu Maweja-Nangila mmunupandishe amu nuenu nkayenu!
Maweja-Nangila udi ngabu wenu, unulama.
Udi muele wa mvita, unuambuluisha bua kutshimuna.
Baluishi benu nebanulombe luse,
nenudiate ditambisha diabu mu makasa.”

Dielulula 34
Lufu lua Moshe
1Moshe kumuka mu mpata ya Mowabe, kubanda pa mukuna wa Nebo, ku lusongu lua Pisga, ludi luseke ludi diba dipatukila lua Yeriko.
Maweja-Nangila kumuleja ditunga dia Kenaane dijima, kutuadijila ku ditunga dia Ngilaade too ne dia Dane, 2maloba a bena Naftali, bena Efrayime, bena Menashe, bena Yuda, too ne ku Mayi manene a pankatshi pa matunga, 3buloba bua kuinshi mu ditunga, ne tshibandabanda tshia Yardene, ditunga dia Yeriko (tshimenga tshia mabue a ngaji) ne ku Soware. 4Ke Maweja-Nangila kuambila Moshe ne:
— Tangila ditunga dimvua mulaye Abrahame, Izake ne Yakobe, mubambile ne: “Nempeshe ndelanganyi yenu ditunga edi.” Ndi nkulejiladi anu pa bule, kadi kuena ufikamu to.
5Moshe, muntu wa Maweja-Nangila, kufuila mu ditunga dia Mowabe, anu bu muvua Maweja-Nangila mumane kuamba. 6Mvidi Mukulu nkayende kumujika, mu tshibandabanda tshia mu Mowabe, tshidi tshitangilangana ne musoku wa Bete-Peyore. Too ne lelu kakuena muntu udi mujadike muaba udibu bamujike.
7Moshe ufuile muikale ne bidimu lukama ne makumi abidi. Kadi, utshivua anu ne bukole bua bungi, kayi muanji kukulakaja to. Mesu ende atshivua anu amona bimpe. 8Bena Izrayele kuteka madilu ende matuku makumi asatu mu mpata ya Mowabe.
9Yoshuwa, muana wa Nune, uvua muntu wa meji a bungi. Bualu Moshe uvua mumane kumujidila, mumutenteke bianza. Biangatshile diba adi, bena Izrayele bonsu kutuadija kuitaba bionsu bivua Yoshuwa ubambila. Kukumbajabu mikenji yonsu ivua Maweja-Nangila mubatumine kudi Moshe.
10Mu bena Izrayele, katshia kamuvua muambi mukuabu bu Moshe to. Bualu Maweja-Nangila uvua wakula nende mpala ne mpala batangilangane. 11Maweja-Nangila uvua mumutume mu Ejipitu, bua kuenza bishima kumpala kua mukalenga wa ditunga adi, balombodi ba mu bukalenga buende, ne bantu bende bonsu. 12Moshe uvua muenze malu a dikema ne bukole bua bungi, bena Izrayele bonsu batangile.
