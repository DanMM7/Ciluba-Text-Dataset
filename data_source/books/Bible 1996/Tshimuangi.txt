Tshimuangi 1
MVIDI MUKULU UDI UPATULA BENA IZRAYELE MU EJIPITU
Bena Izrayele badi mu bupika mu Ejipitu
1Bana ba balume ba Izrayele bavuaye mufike nabu mu Ejipitu, muana yonsu ne bena diku diende, badi nunku: 2Rubene, Shimeyone, Levi, Yuda, 3Isakare, Zebulone, Binyamine, 4Dane, Naftali, Ngade ne Ashere. 5Ndelanganyi ya Yakobe yonsu ivua bantu makumi muanda mutekete. Amu Yozefe uvua mumane kudianjila mu Ejipitu. 6Kadi Yozefe ne bana babu bonsu bavua Yakobe mubuele nabu mu Ejipitu kufuabu. 7Pashishe ndelanganyi ya bena Izrayele kutanta, kuvulangana kupita bungi mu Ejipitu. Kushalabu bantu ba bukole.
8Mukalenga mupiamupia, uvua kayi mumanye Yozefe, kudia bukalenga mu Ejipitu. 9Mukalenga kuambila bantu bende ne:
— Bena Izrayele aba mbapite bungi, kabidi mbantu ba bukole. 10Nanku, tukebayi mushindu wa kubapumbisha bua kabavudianganyi to. Tshianana pafika bena mvita, badi mua kudisanga ne bena lukuna betu bua kutuluisha, pashishe kumuka mu ditunga.
11Bena Ejipitu kusungula bamfumu ba mudimu bavua ne bua kuenzeja bena Izrayele mudimu mukole bua kubatekesha. Bena Izrayele kuashila Mukalenga wa bena Ejipitu tshimenga tshia Pitome ne tshia Ramsese bua balaminemu bintu biende. 12Kadi pa wabu bakengesha bena Izrayele nanku, bavua amu bavulangana mu ditunga dijima. Bena Ejipitu bamona nanku, kutshinabu bena Izrayele bikole. 13Kubenzejabu mudimu wa bupika ne tshikisu tshipite bukole. 14Bena Izrayele kusopa buloba kuenza madiotu, kudimina bena Ejipitu madimi. Mu tshikosu, bena Ejipitu kubenzeja midimu ya mishindu yonsu ne tshikisu.
Mukalenga wa bena Ejipitu udi ukengesha bena Izrayele
15Mukalenga wa bena Ejipitu kuambila Shifra ne Puwa, baleleshi ba bena Ebrewu ne:
16— Panudi nulelesha bakaji ba bena Ebrewu, nutangile bimpe mushindu udi muana. Pikalaye wa balume numushipe, pikalaye wa bakaji numulekele ne muoyi.
17Kadi baleleshi bavua batshina Mvidi Mukulu. Nanku kubengabu diyi dia mukalenga wa bena Ejipitu. Kulekelabu bana ba balume ne muoyi. 18Ke mukalenga wa bena Ejipitu kubabikila, ubakonka ne:
— Nudi benze nenku bualu kayi? Nudi balekela bana ba balume ne muoyi bua tshinyi?
19Baleleshi kuandamuna ne:
— Bakaji ba bena Ebrewu badi ne bukole bua bungi, bapite ba bena Ejipitu. Badi badilelela nkayabu, katuyi banji kufika.
20Nanku bena Izrayele kuvulangana, kushala bantu bakole. Mvidi Mukulu kusankisha baleleshi abu, 21kubapesha bana ba bungi, bualu bavua bamutshina. 22Kadi mukalenga wa bena Ejipitu, kuambila bantu bende bonsu ne:
— Muana wa balume yonsu udi bena Izrayele balele, numuele mu musulu wa Nile. Nulekele anu bana ba bakaji ne muoyi.

Tshimuangi 2
Diledibua dia Moshe
1Muntu wa mu tshisamba tshia bena Levi, kusela mukaji wa mu tshisamba tshiabu tshia bena Levi. 2Mukaji awu kuimita difu, kulela muana wa balume. Uvua mumone muvua muana ne mubidi muimpe. Kumusokokaye ngondu isatu. 3Mukaji umona ne tshiena ne mushindu wa kusokoka muana kabidi musangu mule, kumutekaye mu tshisaka tshiluka ne ntupu, tshilaba budimbu. Kutshisokokaye mu malenga avua ku muelelu wa musulu wa Nile. 4Yayende wa muana awu, uvua muimanyine pa bule, bua kumona tshivua ne bua kuenzekela muana.
5Ke muana wa bakaji wa mukalenga wa bena Ejipitu kupueka bua kuowa mayi. Bena mudimu bende bakaji bavua bendakana ku muelelu wa mayi aku. Diakamue muana wa bakaji wa mukalenga kumona tshisaka mu malenga, kubikila nsongakaji muena mudimu wende, bua kumuambuilaye tshisaka atshi mu mayi. 6Muana wa mukalenga ubulula tshisaka, kumonaye muana wa balume udila. Luse kumuenza. Kuambaye ne:
— Muana ewu ngua bena Ebrewu!
7Yayende wa muana kukonka muana wa mukalenga ne:
— Udi musue nkubikidile mukaji wa bena Ebrewu udi mua kukuamushila muana ewu dibela anyi?
8Muana wa mukalenga kuitaba ne:
— Eyowa, ndaku.
Nsongakaji kuya kubikila mamuende mene wa muana. 9Muana wa mukalenga kuambila mamu awu ne:
— Angata muana ewu, umunkoleshile. Meme nenkufute. Mukaji kuangata muana bua kumuamusha.
10Muana mumane kukola, mamuende kumupingaja kudi muana wa mukalenga. Awu kumuangata bu muanende, kumuinyika dina ne:
— Diende mMoshe, bualu ndi mumupatule mu mayi.
Moshe udi unyemena ku Madiyane
11Moshe mumane kukola, kuyaye bua kumonangana ne bana babu. Kusanganaye bakengesha bana babu ne midimu mipite bukole. Diakamue kumonaye muena Ejipitu utuuta muanabu wa bena Ebrewu. 12Moshe kuimana, kukenzakana nseke yonsu. Kena mumone muntu mukuabu to. Nanku kushipaye muena Ejipitu, kumujibikila mu lusenga. 13Butshia dinda, Moshe kumona kabidi bena Ebrewu baluangana. Kukonkaye uvua muenze bibi ne:
— Udi utuuta mukuebe nanku bua tshinyi?
14Awu kuandamuna Moshe ne:
— Nganyi udi mukuteke bua kutubela ne kutulumbuluisha? Udi musue kunshipa bu muuvua mushipe muena Ejipitu anyi? Moshe kumvua buowa, kudiambila ne: “Bualu ebu bakadi babumanye!” 15Mukalenga wa bena Ejipitu umvua bualu abu, kukebaye mua kushipa Moshe. Kadi Moshe kunyema, kuya mu ditunga dia Madiyane. Kuikishaye pabuipi ne tshiina tshia mayi.
16Mu Madiyane muvua mutuangaji Yetro ne bana bende ba bakaji muanda mutekete. Dituku adi bana ba bakaji abu kupueka bua kusuna mayi a kuela mu luvu bua kunuisha bimuna bia tatuabu. 17Kadi balami ba mikoku kufika, kuipata bana ba bakaji abu. Kadi Moshe kuakuila bansongakaji aba, kubasunyina mayi, kunuisha bimuna biabu. 18Bansongakaji kupingana pambelu. Tatuabu Yetro kubakonka ne:
— Lelu munudi bapingane lukasa nanku mmunyi?
19Bobu kuandamuna tatuabu ne:
— Muena Ejipitu mukuabu mmutusungidile kudi balami ba mikoku, kabidi mmutusunyine mayi, munuishe bimuna bietu.
20Yetro kuebeja bana bende ba bakaji ne:
— Kadi muntu awu wepi? Nuamushiyi bua tshinyi? Mubikilayi bua tudie nende.
21Moshe kuitaba bua kusomba kua muntu awu. Yetro kuselesha muanende wa bakaji Sefora kudi Moshe. 22Sefora kulela muana wa balume. Moshe kuamba ne:
— Dina diende didi Ngershone, bualu ndi muena tshimuangi, musombe mu ditunga dia bende.
Mvidi Mukulu udi usungula Moshe bua kupikula bena Izrayele
23Kupita matuku a bungi, mukalenga wa bena Ejipitu kufua. Bena Izrayele ba-tshivua badila muadi, bela mbila, bua dikenga divuabu nadi. Kadi miadi yabu ya mu bupika buabu kufika kudi Mvidi Mukulu. 24Mvidi Mukulu kumvua mikemu yabu, kuvuluka ndondu uvuaye mutue ne Abrahame, Izake ne Yakobe. 25Kumonaye bena Izrayele, kujadikaye dikenga divuabu nadi.

Tshimuangi 3
1Moshe uvua udisha bimuna bia tatuende muenu Yetro, mutuangaji wa mu Madiyane. Dituku dikuabu kupitshilaye mu tshipela too ne ku Orebe, mukuna wa Mvidi Mukulu. 2Muaba awu, mutumibue wa Mvidi Mukulu kumuenekela Moshe mu ndimi ya kapia munkatshi mua tshipuka. Moshe kumona muvua tshipuka tshitema kapia katshiyi tshipia tshibutuka. 3Umona nanku, kuambaye ne: “Ndi musue kubenda kusemena pabuipi bua kujadika bualu ebu bua dikema: kadilu katema, tshipuka katshiyi tshipia tshibutuka!” 4Maweja-Nangila uvua mumone muvua Moshe usemena pabuipi bua kujadika bualu abu. Kubikilaye Moshe munkatshi mua tshipuka ne:
— Moshe! Moshe!
Awu kuitaba ne:
— Ke meme awu.
5Mvidi Mukulu kumuambila ne:
— Kusemenyi pabuipi to. Kopola bisabata biebe, bualu udi muimane muaba wa tshijila. 6Meme ndi Mvidi Mukulu wa bankambua bebe: wa Abrahame, wa Izake ne wa Yakobe.
Moshe kubuikila mpala, bualu uvua utshina bua kutangila Mvidi Mukulu. 7Maweja-Nangila kumuambila ne:
— Ndi mumone dikenga dia bantu banyi badi mu ditunga dia Ejipitu. Ndi mumvue miadi yabu. Badi babakengesha bikole ne tshikisu. Ndi mumone mudi bena Izrayele banyingalala. 8Ndi mufike bua kubasungidila kudi bena Ejipitu, kubumusha mu ditunga edi, kubabueja mu ditunga dialabale didi ne mabela ne buitshi bipite bungi. Ke ditunga didibu basombe mpindiewu kudi bena Kenaane, bena Iti, bena Amore, bena Perizi, bena Ivi ne bena Yebusa. 9Ndi mumvue miadi ya bantu banyi. Kabidi ndi mumone mudibu babakengesha kudi bena Ejipitu. 10Nanku ndi nkutuma kudi mukalenga wa bena Ejipitu, bua uye kupatula bantu banyi bena Izrayele badi mukalenga awu mukuate ku bupika.
Mvidi Mukulu udi umanyisha Moshe dina diende
11Moshe kuandamuna Mvidi Mukulu ne:
— Meme tshiena ne mushindu wa kuya kumonangana ne mukalenga wa bena Ejipitu bua kupatula bena Izrayele to.
12Mvidi Mukulu kumuandamuna ne:
— Meme ndi nebe. Ndi nkupa tshimanyinu tshidi tshileja ne: Meme ke udi mukutume. Wewe mumane kupatula bena Izrayele mu ditunga dia Ejipitu, nenuntendelele pa mukuna wa Sinayi ewu.
13Moshe kuamba ne:
— Mbimpe. Kadi pangaya kuambila bena Izrayele ne: “Mvidi Mukulu wa bankambua benu mmuntume kunudi,” pangebejabu ne: dina diende nnganyi nembandamune tshinyi?
14Mvidi Mukulu kumuambila ne:
— “Meme ndi Mundi.” Ubambile ne: “Ndi Mundi mmuntume kunudi.”
15Pashishe kuambilaye Moshe ne:
— Newambile bena Izrayele ne: “Maweja-Nangila Mvidi Mukulu wa bankambua benu, wa Abrahame, wa Izake ne wa Yakobe mmuntume kunudi.” Edi ke dina dianyi dia kashidi dia nuenu ne ndelanganyi yonsu kumbikila. 16Ndaku, ubikile bakulu ba bena Izrayele bonsu, ubambile ne: “Maweja-Nangila, Mvidi Mukulu wa bankambua benu, wa Abrahame, wa Izake ne wa Yakobe mmummuenekele. Mmungambile ne: Ndi mumone mudibu banukengesha kudi bena Ejipitu. 17Ndi musue kunusungidila mu dikenga edi, kunumusha mu ditunga edi, kunubueja mu ditunga dia bena Kenaane, bena Iti, bena Amore, bena Perizi, bena Ivi ne bena Yebusa, ditunga didi ne mabela ne buitshi bipite bungi.” 18Bena Izrayele nebitabe malu audi ubambila. Pashishe wangate bakulu ba bena Izrayele, uye nabu kudi mukalenga wa bena Ejipitu, umuambile ne: “Maweja-Nangila, Mvidi Mukulu wa bena Ebrewu, Mvidi Mukulu wetu mmutumuenekele. Nanku tudi tukusengelela se: wanyishe bua tuye mu tshipela, tuenze luendu lua matuku asatu bua kumulambula milambu.” 19Ndi mumanye ne: mukalenga wa bena Ejipitu kakuitaba bua nuye, anu meme mumuenzeje ku bukole. 20Nanku neukengeshe bena Ejipitu ne makenga a mishindu yonsu. Pamona mukalenga wabu nanku, neanulekele. 21Meme nensake bena Ejipitu bua banunemeke nuenu bena Izrayele. Nanku panumuka mu Ejipitu, kanuakuikala bianza bitupu to. 22Pa nuenu kumuka, nenupawule bena Ejipitu. Mukaji yonsu wa bena Izrayele, nealombe kudi mukaji wa bena Ejipitu udi ku nzubu kuende, nansha kudi muena mutumba nende, bintu bia tshiamu tshitoke tshia mushinga mukole, nansha bia mpawungi. Neamulombe kabidi bilamba bia kuvuala. Bana benu ba balume ne ba bakaji nebambule bintu abi.

Tshimuangi 4
Mvidi Mukulu udi uleja Moshe bukole buende
1Moshe kuandamuna Maweja-Nangila ne:
— Bena Izrayele kabakuitaba, kabakukumbaja bionsu bindi mbambila to. Nebangele mpata, bamba ne: “Maweja-Nangila kena mukumuenekele to!”
2Maweja-Nangila kukonka Moshe ne:
— Tshiudi natshi ku bianza atshi ntshinyi?
Moshe kuandamuna ne:
— Ndi ne dikombu.
3Maweja-Nangila kumuambila ne:
— Ela dikombu adi panshi!
Moshe udiela panshi, dikombu kuandamuka nyoka. Moshe kunyema nyoka awu.
4Kadi Maweja-Nangila kuambila Moshe ne:
— Olola tshianza, ukuate nyoka awu ku mukila.
Moshe kumukuata ku mukila, kumonaye ukadi ne dikombu mu bianza. 5Maweja-Nangila kuambila Moshe ne:
— Enza tshishima etshi bua bena Izrayele bitabe, bajadike ne: meme Mvidi Mukulu wa bankambua babu, wa Abrahame, wa Izake ne wa Yakobe, ndi mukumuenekele.
6Maweja-Nangila kuambila Moshe kabidi ne:
— Teka tshianza pa tshiadi tshiebe.
Moshe kuteka tshianza pa tshiadi. Kadi pavuaye utshiumusha, tshivua tshitokesha bu busu bua ndanda kudi disama dia nsudi. 7Maweja-Nangila kuambila Moshe ne:
— Pingaja tshianza tshiebe pa tshiadi.
Moshe utshipingaja, utshiumusha kabidi. Tshianza kushala muatshi mua kale katshiyi ne disama dia nsudi to. 8Maweja-Nangila kuambila Moshe ne:
— Pikala bena Izrayele kabayi bakuitaba bua tshishima tshia kumpala, nebakuitabe bua tshishima tshibidi etshi. 9Kadi pikala bena Izrayele kabayi bakuitaba bua bishima bibidi ebi, utunte mayi a mu musulu wa Nile, witshikije panshi. Mayi awu neandamuke mashi.
Mvidi Mukulu udi uteka Arone tshindonda tshia Moshe
10Moshe kubenga, wambila Maweja-Nangila ne:
— Maweja-Nangila, tshiena mua kuya to. Katshia bandela too ne mpindiewu patudi nebe apa, tshiena mumanye mua kuakula bimpe to. Ndi ntata bikole bua kuamba bualu.
11Maweja-Nangila kuandamuna ne:
— Lekela kuamba nanku. Udi mufuke muntu ne mukana mua kuakula nnganyi? Nanku muntu udi mua kuakula bimpe nansha kushala kamama, kumvua nansha kuikala ne mapapa, kumona nansha kayi umona ku bukole bua nganyi? Ki nku bukole buanyi meme Maweja-Nangila anyi? 12Nanku, kuajiki! Ndaku. Nenkuambuluishe bua wakule bimpe. Nenkumanyishe malu a wewe kubambila.
13Moshe kubenga, wamba ne:
— Ndi nkusengelela ne: utume muntu mukuabu.
14Ke Maweja-Nangila kufikila Moshe munda, umuambila ne:
— Muanenu Arone, muena Levi, udi mumanye mua kuakula bimpe. Nyeye wawa mu njila bua kumonangana nebe. Pakumonaye neasanke. 15Neumumvuije tshidiye mua kuamba. Nennuambuluishe wewe ne muanenu Arone bua nuakule bimpe. Nennumanyishe tshinudi mua kuenza. 16Arone neakule ne bantu, ubambila malu auvua ne bua kuamba wewe. Wewe newikale bu Mvidi Mukulu, udi umumanyisha tshidiye mua kuamba, yeye neikale muambi webe. 17Ukuate kabidi dikombu edi mu tshianza, wenze nadi bishima.
Moshe udi uya mu Ejipitu
18Moshe kuya kudi tatuende muenu Yetro, kumuambila ne:
— Ndi ne bua kuya kumonangana ne bana betu badi bashala mu Ejipitu bua kujadika ne: batshidi ne muoyi.
Tatuende muenu kuitaba ne:
— Waya bimpe.
19Anu mu Madiyane amu, Maweja-Nangila kuambila Moshe ne:
— Eyowa, pingana mu Ejipitu, bualu bantu bonsu bavua bakuelela meji mabi mbamane kufua.
20Moshe kuangata dikombu divua Mvidi Mukulu mumuambile bua kuya nadi. Kupinganaye mu Ejipitu. Uvua muambule mukajende ne bana bende pa nyama wa mpunde. 21Maweja-Nangila kuambila kabidi Moshe ne:
— Ndi nkupesha bukole bua kuenza bishima. Pawafika kudi mukalenga wa bena Ejipitu, wenze bishima bionsu bindi mukuleje. Kadi meme nemmupeshe muoyi wa tshitunu. Kakuanyisha bua bena Izrayele bumuke to. 22Wewe umanyishe mukalenga wa bena Ejipitu ne: Maweja-Nangila udi wamba ne: “Izrayele udi muananyi wa balume muanabute. 23Nanku ndi nkutumina diyi ne: umulekele, aye kuntendelela. Kadi paudi ubenga bua kumulekela, ndi nshipa muanebe wa balume muanabute.”
24Pavua Moshe mu njila, ulala mu nzubu wa tshilala benyi, kusambakenaye ne Maweja-Nangila uvua ukeba kumushipa. 25Nanku Sefora, mukaji wa Moshe, kuangata dibue ditue, kuteka nadi muanende wa balume panshi. Pashishe kuangata dikoba divuaye mukose muana adi, kudilaba Moshe pa mbidi wamba ne: “Udi bayanyi wa mashi.” 26Nanku Maweja-Nangila kumuka muaba uvua Moshe, Sefora uvua muambe ne: “Bayanyi wa mu mashi” bua dimuteka panshi.
27Maweja-Nangila kuambila Arone ne:
— Uye kumonangana ne muanenu Moshe mu tshipela. Arone kuya, usangana Moshe ku mukuna wa Mvidi Mukulu. Kumupukilaye. 28Moshe kuambila Arone bionsu bivua Maweja-Nangila mumuambile. Kumumanyishaye kabidi bishima bivuaye mumuleje bua kuenza. 29Nanku Moshe ne Arone kuya mu Ejipitu, kusangisha bakulu bonsu ba bena Izrayele. 30Arone kubambuluila bionsu bivua Maweja-Nangila muambile Moshe. Moshe kubaleja bishima. 31Bantu bamona nanku, kuitababu. Kujadikabu ne: Maweja-Nangila wamonyi makenga etu, watusambi. Kutuabu binu panshi bua kumutendelela.

Tshimuangi 5
Moshe ne Arone badi bamonangana ne mukalenga wa bena Ejipitu
1Malu onsu aa mamane kupita, Moshe ne Arone kuambila mukalenga wa bena Ejipitu ne:
— Maweja-Nangila Mvidi Mukulu wa bena Izrayele udi wamba ne: “Ulekele bantu banyi, baye kuenza tshibilu mu tshipela bua kuntendelela.”
2Mukalenga wa bena Ejipitu kubandamuna ne:
— Maweja-Nangila nnganyi? Meme tshiena mumanye Maweja-Nangila bua meme kuitaba diyi diende. Tshiena ndekela bena Izrayele baye to!
3Moshe ne Arone kuandamuna mukalenga ne:
— Mvidi Mukulu wa bena Ebrewu mmutumuenekele. Tudi tukulomba ne: wanyishe bua tuye mu tshipela, tuende luendu lua matuku asatu bua kulambula Maweja-Nangila Mvidi Mukulu wetu milambu. Bualu patudi katuyi tuenza nanku, udi mua kututumina disama dia tshiambu tshikole, nansha kutushipa ku muele wa mvita.
4Mukalenga wa bena Ejipitu kuandamuna ne:
— Wewe Moshe ne Arone, lekelayi kupumbisha bantu bua kuenzabu mudimu. Pinganayi ku midimu yenu. 5Bena Izrayele mbapite bungi. Munudi nubapumbisha mua kuenzabu midimu yabu mbishi?
Mukalenga wa ditunga udi ukengesha bena Izrayele ne midimu mivule
6Anu dituku adi, Mukalenga wa bena Ejipitu kukandika bena Ejipitu ne bena Izrayele, bavua ne kulombola mudimu wa bantu ne:
7— Kanuena mua kukebela kabidi bena Izrayele bisosa bia kuenza nabi madiotu, bu munuvua nubapesha kuonsu eku to. Batukebele bisosa bobu nkayabu. 8Kadi kanukepeshi mudimu wabu. Benze madiotu anu bungi bua tshibidilu, bualu mbena lulengu. Ke padibu bandomba bua kuya kulambula Mvidi Mukulu wabu milambu. 9Nubenzeje mudimu mukole, bua bapange mua kuteleja meyi a bena dishima.
10Nanku bena Ejipitu ne bena Izrayele bavua ne bua kulombola mudimu wa bantu, kupatukabu ku nzubu wa bukalenga, kuambilabu bena Izrayele ne:
— Ke bidi mukalenga wa bena Ejipitu wamba ebi ne: Tshiena nnupesha kabidi bisosa to. 11Nudikebele bisosa nkayenu kuonsu kunudi basue. Nuenze madiotu anu bungi bua tshibidilu. Kabakepeshi mudimu wenu to.
12Bena Izrayele kumuangalaka mu Ejipitu, benda badikebela bisosa. 13Batangidi ba mudimu awu, kubambika bena Izrayele bua benze madiotu anu bungi bua tshibidilu, muvuabu benza matuku onsu pavuabu babapesha bisosa. 14Bena mudimu ba mukalenga wa bena Ejipitu kutuuta bena Izrayele bavua benzeja bantu mudimu, babambila ne: “Bua tshinyi kanuena benze madiotu bungi bua tshibidilu bu munuvua nuenza matuku onsu?”
15Bena Izrayele bavua benzeja bantu mudimu kuyabu kudidila mukalenga wa bena Ejipitu, bamba ne:
— Mukalenga, tuetu tudi bena mudimu bebe. Udi unkengesha nunku bua tshinyi? 16Bantu bebe mbenze tshilema. Badi batukuma, batuamba bua kuenza madiotu. Kadi kabena batupa bisosa bia kuenza nabi mudimu wa madiotu to.
17Mukalenga wa bena Ejipitu kubandamuna ne: — Nuenu, nudi bena lulengu ba kalandamusenga. Ke panudi nundomba bua kuya kulambula Maweja-Nangila milambu. 18Nanku pinganayi ku midimu yenu. Kabena banupesha bisosa to. Nuenze madiotu anu bungi bua tshibidilu.
19Nanku bena Izrayele bavua ne mudimu wa kutangila bantu, pakumvuabu ne: “Nuenze madiotu anu bungi bua tshibidilu, bu munuvua nuenza matuku onsu patuvua tunupa bisosa, kupangabu tshia kuenza.” 20Bashiyangane ne mukalenga wa bena Ejipitu, kumonanganabu ne Moshe ne Arone bavua babindile. 21Kuambilabu Moshe ne Arone ne:
— Maweja-Nangila mmumone bionsu ebi. Neanunyoke, bualu tuetu katuena kabidi ne mushinga kudi mukalenga wa bena Ejipitu ne kudi bantu bende. Nudi batukebele dikenga ne lulu.
22Moshe kupingana kudi Maweja-Nangila, umuebeja ne:
— Maweja-Nangila wanyi, udi mukengeshe bantu aba bua tshinyi? Wakututuma kudibu bua tshinyi? 23Katshia mfika kudi mukalenga wa bena Ejipitu bua kumuambila malu mu dina diebe, udi amu ukengesha bena Izrayele bikole. Wewe udi anu mupuwe, kuyi ubasungila!

Tshimuangi 6
1Maweja-Nangila kuambila Moshe ne:
— Neudimuene nkayebe mundi ngenzeja mukalenga wa bena Ejipitu ku bukole bua kulekelaye bena Izrayele baye. Nemmuenzeje kabidi ku bukole bua abipate mu ditunga diende.
Mvidi Mukulu udi ulaya Moshe ne: nempikule Izrayele
2Mvidi Mukulu kuambila Moshe kabidi ne:
— Meme ndi “Maweja-Nangila.” 3Meme ke Mvidi Mukulu wa bukole buonsu uvua mumuenekele Abrahame, Izake ne Yakobe. Kadi tshivua mubambile dina dianyi dia Maweja-Nangila to. 4Mvua mutue nabu ndondu, mubalaye mua kubapesha ditunga dia Kenaane divuabu basombe bu bantu benyi. 5Mpindiewu ndi mumvue miadi ya bena Izrayele badibu bakuate mu bupika kudi bena Ejipitu. Ke pandi muvuluke ndondu umvua mutue nabu. 6Nanku ambila bena Izrayele mu dina dianyi ne: “Ndi Maweja-Nangila! Nennumushe ku midimu mikole inudi nuenzela bena Ejipitu. Nennupatule ku bupika budibu banukuate. Nengenzeje bena Ejipitu ku bukole, mbanyoke bikole bua kunusungidila. 7Nenuikale bantu banyi, nengikale Mvidi Mukulu wenu. Nenujadike ne: meme Maweja-Nangila ndi Mvidi Mukulu wenu. Ndi munumushe ku midimu mikole inuvua nuenzela bena Ejipitu. 8Nennufile mu ditunga dimvua mulaye Abrahame, Izake ne Yakobe. Ditunga adi nedishale bupianyi buenu. Meme Maweja-Nangila ndi njadika bualu ebu.”
9Moshe kuambila bena Izrayele malu awu. Kadi kabavua bamuitaba to, bualu bavua ne kanyinganyinga bua dikenga divuabu nadi mu bupika.
10Maweja-Nangila kuambila Moshe kabidi ne:
11— Ambila mukalenga wa bena Ejipitu, alekele bena Izrayele bumuke mu ditunga diende.
12Moshe kuandamuna Maweja-Nangila ne:
— Bu mudi bena Izrayele kabayi bateleja bindi mubambile, mukalenga wa bena Ejipitu kabidi kakuitaba to, bualu ndi ngakula ne lutatu.
13Maweja-Nangila kuambila Moshe ne Arone ne: “Nunganyishe bena Izrayele ne mukalenga wa bena Ejipitu malu onsu aa bua bena Izrayele bamone mua kumuka mu Ejipitu.”
Bankambua ba Moshe ne Arone
14Ke mena a bisamba bia bena Izrayele:
Rubene, muanabute wa Yakobe, uvua ne bana balume banayi: Anoke, Palu, Esrone ne Karmi. Ke bankambua ba meku a bena Rubene.
15Shimeyone uvua ne bana ba balume basambombu: Yemuyele, Yamine, Ohade, Yakine, Sohare ne Shawule uvuaye mulele ne mukaji wa bena Kenaane. Ke bankambua ba meku a bena Shimeyone awu.
16Levi uvua mulele bana ba balume basatu: Ngershone, Kehate ne Merari. Levi wakushala ne muoyi bidimu lukama ne makumi asatu ne muanda mutekete. 17Ngershone uvua mulele bana ba balume babidi: Libni ne Shimeyi. Bana aba ke bankambua ba meku adi ne dina diabu. 18Kehate uvua mulele bana ba balume banayi: Amrame, Ishare, Ebrone ne Uziyele. Kehate wakashala ne muoyi bidimu lukama ne makumi asatu ne bisatu. 19Merari uvua mulele bana ba balume babidi: Mali ne Mushi. Ke muvua bankambua ba bena Levi ne ndelanganyi yabu nanku.
20Amrame uvua musele tatuende mukaji Yokebede. Mukaji ewu kulela Moshe ne Arone. Amrame wakashala ne muoyi bidimu lukama ne makumi asatu ne muanda mutekete.
21Ishare uvua mulele bana ba balume basatu: Kora, Nefege ne Zikri. 22Uziyele uvua mulele bana ba balume basatu: Mishayele, Elishafane ne Sitri.
23Arone uvua musele Elisheba muana wa Aminadabe. Elisheba awu uvua muanabu ne Nashone. Elisheba kulela bana ba balume banayi: Nadabe, Abiku, Elazare ne Itamare.
24Kora uvua mulele bana ba balume basatu: Asire, Elkana ne Abiyashafe. Ke bankambua ba meku a bena Kora.
25Elazare, muana wa Arone, uvua musele muana wa Putiyele. Mukaji awu kulela Pinhase.
Ke mudi bankambua ba meku a tshisamba tshia bena Levi nanku.
26Arone ne Moshe ke bavua Maweja-Nangila muambile ne: “Nupatule bena Izrayele bonsu balondangane bimpe mu bisamba biabu mu Ejipitu.” 27Anu bobu aba ke bavua bambile mukalenga wa bena Ejipitu bua anyishe bena Izrayele bumuke bonsu mu ditunga diende.
Maweja-Nangila udi ulaya Moshe tshiakabidi
28Pavua Maweja-Nangila uyukila ne Moshe mu ditunga dia Ejipitu, 29uvua mumuambile ne:
— Ndi Maweja-Nangila, ambila mukalenga wa bena Ejipitu bionsu bindi mukuambile.
30Kadi Moshe kumuandamuna ne:
— Mukalenga wa bena Ejipitu kena mua kumvua tshindi ngamba to, bualu ndi ngakula ne lutatu.

Tshimuangi 7
1Maweja-Nangila kuambila Moshe ne:
— Wewe newikale bu Mvidi Mukulu ku mesu kua mukalenga wa bena Ejipitu. Muanenu Arone neakuenzele mudimu wa buambi. 2Newambile Arone malu onsu andi mukuambile, bua aye kumanyisha mukalenga wa bena Ejipitu, bua anyishe bena Izrayele bumuke mu ditunga diende. 3Kadi meme nempeshe mukalenga wa bena Ejipitu muoyi wa tshitunu. Nengenze malu a dikema mavule mu ditunga diende. 4Kadi kakuitaba to. Nanku nemmuenzeje malu ku bukole. Nemmunyoke, bua mmone mua kupatula tshisamba tshianyi tshia bena Izrayele balondangane bimpe mu bisamba biabu mu ditunga diende. 5Bena Ejipitu nebajadike ne: Meme ndi Maweja-Nangila, bualu nembenzeje ku bukole bua balekele bena Izrayele baye.
6Moshe ne Arone kukumbaja bionsu bivua Maweja-Nangila mubambile. 7Pavua Moshe ne Arone baya kuyukila ne mukalenga wa bena Ejipitu, Moshe uvua ne bidimu makumi muanda mukulu, Arone ne bidimu makumi muanda mukulu ne bisatu.
Mukalenga wa bena Ejipitu kena uteleja Moshe ne Arone
8Maweja-Nangila kuambila Moshe ne Arone ne:
9— Pikala mukalenga wa bena Ejipitu ujinga bua numuenzele bishima, wewe Moshe wambile Arone ne: ela dikombu diebe panshi. Nanku nediandamuke nyoka, mukalenga awu mumone.
10Moshe ne Arone kuya kudi mukalenga wa bena Ejipitu, kuenza muvua Maweja-Nangila muambe. Arone kuela dikombu panshi, mukalenga ne bantu batangile. Dikombu kuandamuka nyoka. 11Mukalenga wa bena Ejipitu kubikila bena meji ne benji ba bilengulengu ne majimbu ba mu Ejipitu. Kuenzabu pabu tshishima atshi. 12Muntu yonsu kuela dikombu diende panshi. Kuandamukadi nyoka. Kadi dikombu dia Arone kumina makombu abu onsu. 13Kadi mukalenga wa bena Ejipitu uvua anu ne tshitunu. Kubengaye diyi dia Moshe ne dia Arone, bu muvua Maweja-Nangila mumane kuamba.
Dikenga dia kumpala dia bena Ejipitu: mayi adi andamuka mashi
14Maweja-Nangila kuambila Moshe ne:
— Mukalenga wa bena Ejipitu udi ne tshitunu. Kena musue kulekela bena Izrayele bumuke ku bupika to. 15Angata dikombu diebe divua diandamuka nyoka adi, uye nadi dinda dionsu ku muelelu wa musulu wa Nile, diba didi mukalenga upuekelamu. Uye kuimana kumpala kuende. 16Umuambile ne: “Maweja-Nangila, Mvidi Mukulu wa bena Ebrewu, mmuntume kuudi bua wanyishe bena Izrayele baye mu tshipela bua kuntendelela. Kadi katshia nkumanyisha bualu ebu too ne mpindiewu kuena musue kuitaba. 17Nanku Maweja-Nangila udi wamba ne: Mpindiewu neujadike bukole buanyi! Ndi ntuuta dikombu edi pa musulu wa Nile, bua mayi onsu andamuke mashi. 18Minyinyi yonsu ya mu mayi neifue. Mayi neanunke mupuya mubi. Bena Ejipitu kabakunua kabidi mayi awu to.”
19Maweja-Nangila kuambila Moshe ne:
— Ambila Arone ne: angata dikombu diebe, olola tshianza ku mutu kua mayi onsu a mu Ejipitu, adi mu misulu, adi mu tusulu tukese ne adi mu majiba. Mayi onsu andamuke mashi. Mashi neikale mu ditunga dijima dia Ejipitu too ne mu nguvu ne mu mabungu.
20Moshe ne Arone kuenza muvua Maweja-Nangila muambe. Arone kutuuta dikombu pa musulu wa Nile. Mayi onsu kuandamuka mashi, mukalenga wa bena Ejipitu ne bantu bende bamone. 21Minyinyi ya mu mayi yonsu kulua. Mayi a mu musulu wa Nile kununka mupuya mubi, bena Ejipitu kabayi mua kunua mayi awu kabidi to. Mashi avua mu ditunga dionsu dia Ejipitu.
22Benji ba bilengulengu kuenza pabu tshishima atshi ku majimbu abu. Nanku mukalenga wa bena Ejipitu uvua anu ne tshitunu. Kubengaye diyi dia Moshe ne Arone bu mu-vua Maweja-Nangila mudianjile kuamba. 23Mukalenga wa bena Ejipitu kubela nyima, upingana kuende. Kulengululaye bualu abu. 24Bu muvua bena Ejipitu bonsu kabayi mua kunua mayi a mu musulu wa Nile, kumbulabu biina ku muelelu wa musulu awu bua kupeta mayi a kunua.
25Maweja-Nangila mumane kunyanga musulu wa Nile, matuku muanda mutekete kupita nanku.
Dikenga dibidi: ndimba
26Ke Maweja-Nangila kutuma Moshe kudi mukalenga wa bena Ejipitu bua kumuambila ne:
— Maweja-Nangila udi wamba ne: “Anyishe bena Izrayele baye kutendelela. 27Wewe mubenge, neanyoke ditunga diebe, neatume ndimba miaba yonsu. 28Mu musulu wa Nile nemuikale ndimba mipite bungi. Neyibuele mu nzubu muebe, nansha mu nzubu webe wa bulalu too ne pa bulalu buebe. Neyibuele kabidi mu nzubu ya bena mudimu bebe ne ya bantu bebe bonsu. Ndimba neikale ne mu miaba idibu balambila, too ne mu binu bia kutuila. 29Neyikubande pambidi kabidi ne pambidi pa bena mudimu bebe ne pa bantu bebe bonsu.”

Tshimuangi 8
1Maweja-Nangila kuambila Moshe ne:
— Ambila Arone ne: olola diboku, atangije dikombu pa mayi adi mu musulu, mu tusulu tukese ne mu majiba, bua ndimba ipatukemu ibuele mu ditunga dia Ejipitu.
2Arone kuolola diboku ku mutu kua mayi onsu mu ditunga dia Ejipitu. Ndimba kupatuka kubuela mu ditunga dionsu dia Ejipitu. 3Kadi benji ba bilengulengu ba bena Ejipitu kuenza tshishima atshi, ne majimbu abu. Ndimba kubuela mu ditunga dijima dia Ejipitu ne ku mudimu wabu. 4Mukalenga wa bena Ejipitu kubikila Moshe ne Arone. Kubambilaye ne:
— Nundombele kudi Maweja-Nangila: umushe ndimba eyi, idi itutatshisha meme ne bantu banyi. Nanku nenganyishe bena Izrayele baye kulambula Maweja-Nangila milambu.
5Moshe kuandamuna ne:
— Unjadikile dituku diudi musue, nkulombele bua Mvidi Mukulu abutule ndimba idi ikutatshisha wewe ne balombodi ba mu bukalenga buebe, kabidi ne bantu bebe, bua ishale anu mu musulu wa Nile.
6Mukalenga wa bena Ejipitu kumuambila ne:
— Undombele malaba.
Moshe kumuambila ne:
— Nebikuenzekele muudi ulomba anu bua ujadike ne: kakuena utudi mua kufuanyikija ne Maweja-Nangila Mvidi Mukulu wetu. 7Ndimba neyipatuke mu nzubu muebe, mua balombodi ba mu bukalenga buebe ne mua bantu bebe bonsu. Neyishale anu mu musulu wa Nile.
8Moshe ne Arone kushiyangana ne mukalenga wa bena Ejipitu. Moshe kutendelela Maweja-Nangila bua umushe ndimba iwaye mutumine mukalenga wa bena Ejipitu. 9Maweja-Nangila kuitaba bivua Moshe umulomba. Ndimba yonsu ivua mu nzubu, mu mbanza ne mu madimi kufuayi. 10Kukungujabu ndimba ayi mishiki ne mishiki. Ditunga dijima kununkadi mupuya mubi.
11Mukalenga wa bena Ejipitu umona ne ndimba yajiki, tshitunu kumuenzatshi. Kena muitabe diyi dia Moshe ne Arone bu muvua Maweja-Nangila mudianjile kuamba.
Dikenga disatu: tumue
12Maweja-Nangila kuambila Moshe ne:
— Ambila Arone ne: tuuta dikombu panshi bua lupuishi luandamuke tumue mu ditunga dijima dia Ejipitu.
13Moshe ne Arone kuenza bionsu abi. Arone kutuuta dikombu panshi. Lupuishi kuandamuka tumue mu ditunga dionsu dia Ejipitu. Tumue atu tuvua tusuma bantu ne nyama. 14Benji ba bilengulengu ba bena Ejipitu kuidikija mua kuipata tumue atu, ku majimbu abu. Kadi kupangilabu. Tumue tuvua tusuma amu kusuma bantu ne nyama. 15Benji ba bilengulengu bamone nanku, kuambilabu mukalenga wa bena Ejipitu ne:
— Ebi bidi bienzeka ku bukole bua Mvidi Mukulu.
Kadi mukalenga wa bena Ejipitu uvua anu ne tshitunu. Kubengaye diyi dia Moshe ne Arone bu muvua Maweja-Nangila mudianjile kuamba.
Dikenga dinayi: njiji
16Maweja-Nangila kuambila Moshe ne:
— Malaba dinda, padi mukalenga wa bena Ejipitu upatuka bua kuya ku musulu wa Nile, uye kumuambila ne: “Maweja-Nangila mmuntume bua ulekele bantu bende, baye kumutendelela. 17Kadi pawabenga neakunyoke, akutumine njiji. Neyikale pambidi pebe wewe, pa balombodi ba mu bukalenga buebe ne pa bantu bebe bonsu. Njiji neikale mu ditunga dionsu dia Ejipitu: mu nzubu yonsu ne panshi ponsu. 18Kabidi bua wewe kujadika ne: ndi mulame bantu banyi nansha mu ditunga diebe mene, tshiakutuma njiji mu Ngoshene to, bualu mmuaba udibu basombe. 19Dikenga dindi nkuatshisha bantu bebe kadiakukuata banyi meme. Nengenze tshishima etshi malaba.”
20Maweja-Nangila kuenza tshishima atshi, kutuma njiji mipite bungi. Njiji ayi kunyanga ditunga dijima dia Ejipitu. Ivua mu nzubu mua mukalenga, mu nzubu mua balombodi ba mu bukalenga buende, ne mu nzubu ya bantu bonsu. 21Mukalenga wa bena Ejipitu kubikila Moshe ne Arone. Kubambilaye ne:
— Lambulayi Mvidi Mukulu wenu milambu anu mu ditunga emu!
22Moshe kuandamuna ne:
— Kabiena mua kuenzeka to. Bualu nyama itudi tulambula Maweja-Nangila Mvidi Mukulu wetu, bena Ejipitu badi bayinemeka. Pamonabu tulambula nyama ayi, nebatuase mabue batushipa. 23Tuyaya mu tshipela, tuenze luendu lua matuku asatu bua kulambula Maweja-Nangila Mvidi Mukulu wetu milambu idiye musue.
24Mukalenga wa bena Ejipitu kuandamuna ne:
— Nuambi bimpe, ndi nnutekela, nuye kulambula Maweja-Nangila Mvidi Mukulu wenu milambu mu tshipela. Nuatendelelaku bualu buanyi. Kadi kanuyi mutantshi mule to.
25Moshe kuandamuna ne:
— Pandi ngumuka muaba ewu, nensengelele Maweja-Nangila bua malaba njiji yumuke ku nzubu kuebe, kua balomboodi ba mu bukalenga buebe ne ku nzubu ya bantu bebe bonsu. Kadi, wewe pebe ulekele kutulembakaja. Kutukandiki tshiakabidi bua bena Izrayele kabayi kulambula Maweja-Nangila milambu.
26Moshe kumuka kua mukalenga wa bena Ejipitu bua kuya kutendelela Maweja-Nangila. 27Maweja-Nangila kuitaba bivua Moshe ulomba. Njiji yonsu kumuka kua mukalenga wa bena Ejipitu, kua balombodi ba mu bukalenga buende ne kua bantu bende bonsu. 28Kadi mukalenga wa bena Ejipitu kuenza kabidi tshitunu. Kena muanyishe bua bena Izrayele bumuke to.

Tshimuangi 9
Dikenga ditanu: disama dia tshiambu dia bimuna
1Maweja-Nangila kuambila Moshe ne:
— Uye kudi mukalenga wa bena Ejipitu, umuambile ne: “Maweja-Nangila, Mvidi Mukulu wa bena Ebrewu, udi wamba ne: Lekela bantu banyi baye kuntendelela. 2Wewe mubenge bua kubatekela, wewe mubakandike amu kubakandika, 3nenkunyoke bikole, mbutule bimuna biebe bionsu ne disama dikole dia tshiambu. Mpunde, tubalu, tumelu, ngombe, mikoku ne mbuji, bionsu nebibutuke. 4Kadi nensunguluje bimuna bia bena Izrayele ne bia bena Ejipitu. Tshimuna tshia bena Izrayele katshiakufua nansha tshimue.”
5Maweja-Nangila kujadikila Moshe kabidi ne:
— Nengenze tshishima etshi mu Ejipitu malaba. 6Butshia dinda, Maweja-Nangila kuenza muvuaye muambe. Bimuna bia bena Ejipitu kufua bionsu. Kadi tshimuna tshia bena Izrayele katshiena tshifua nansha tshimue. 7Mukalenga wa bena Ejipitu kukonka bantu bende bua kujadika tshivua tshienzeke. Kumuambilabu ne: bimuna bia bena Izrayele kabiena bifua nansha tshimue. Kadi mukalenga wa bena Ejipitu kena mutekete bena Izrayele to. Uvua anu ne tshitunu.
Dikenga disambombu: maputa
8Maweja-Nangila kuambila Moshe ne Arone ne:
— Nuboye butu bua muiku mu bianza. Moshe neele butu abu mulu, mukalenga wa bena Ejipitu mutangile. 9Butu abu nebuandamuke lupuishi mu ditunga dijima dia Ejipitu. Lupuishi alu, neluenzeje maputa apatuka tufina pambidi pa bantu ne pa nyama.
10Moshe ne Arone kuboya butu bua muiku, kuya nabu kumpala kua mukalenga wa bena Ejipitu. Moshe kuela butu abu mulu. Kuenzabu maputa apatuka tufina pambidi pa bantu ne pa nyama. 11Bena majimbu ba bena Ejipitu kupanga mushindu wa kumonangana ne Moshe, bualu bavua ne maputa bu bena Ejipitu bonsu. 12Mukalenga wa bena Ejipitu kubenga diyi dia Moshe ne Arone, bualu Maweja-Nangila uvua mumupeshe muoyi wa tshitunu nuwuaye mudianjile kuambila Moshe.
Dikenga dia muanda mutekete: mabue a mvula
13Maweja-Nangila kuambila Moshe ne:
— Malaba dinda, uye kumonangana ne mukalenga wa bena Ejipitu, umuambile ne: “Maweja-Nangila Mvidi Mukulu wa bena Ebrewu udi wamba ne: ‘Lekela bantu banyi baye kuntendelela. 14Mpindiewu ndi mujadike bua kukutumina makenga a mishindu yonsu, wewe ne balombodi ba bukalenga kabidi ne bantu bebe bonsu, bua ujadike ne: pa buloba bujima kakuena mukuabu, amu meme! 15Bu meme mukutumine wewe ne bantu bebe disama dikole dia tshiambu, bonsu nuvua mua kuikala bamane kubutuka. 16Kadi ndi mukushiye ne muoyi, bua ujadike bukole buanyi, kabidi bua lumu luanyi lumanyike pa buloba bujima. 17Kadi utshidi anu uditambisha, ubenga mua kutekela bantu banyi. 18Nanku, malaba pa diba edi, nendokeshe mvula mukole wa mabue, udi kayi muanji kuloka mu ditunga dijima dia Ejipitu too ne mpindiewu.’ 19Nanku tuma diyi lukasa bua bantu bumushe bimuna biabu ne bintu biabu bionsu bidi mu mpata, bualu bantu ne bintu bikale mu mpata nebifue ku mabue a mvula.”
20Balombodi bakuabu ba mu bukalenga kuangata bualu abu ne mushinga, kubueja bapika babu ne bimuna biabu bionsu mu nzubu. 21Kadi balombodi bakuabu kabavua bangata miaku ya Maweja-Nangila ne mushinga. Bavua bashiya bena mudimu babu ne bimuna biabu mu mpata.
22Ke Maweja-Nangila kuambila Moshe ne:
— Olola diboku mulu bua mvula mukole wa mabue aloke, alokele bena ditunga dia Ejipitu, bimuna biabu ne bintu bionsu bidi mu madimi.
23Moshe kuela dikombu mulu. Maweja-Nangila kulokesha mvula mukole wa makubakuba ne wa mabue. 24Mvula mukole wa mabue ne makubakuba wa nanku katshia kavua muanji kuloka mu ditunga dia Ejipitu. 25Mabue a mvula awu kushipa bantu ne bimuna bia mu ditunga dia Ejipitu. Kunyangakajaye kabidi bikunyibua bivua mu madimi ne mitshi yonsu. 26Kadi kavua muloke mu Ngoshene to, bualu mmuaba uvua bena Izrayele basombe. 27Mukalenga wa bena Ejipitu kubikidisha Moshe ne Arone, kubambila ne:
— Maweja-Nangila mmuenze amu bimpe, kena ne bualu to. Meme ne bantu banyi tudi benze bibi. 28Numulombe: alekele kulokesha mvula wa makubakuba ne mabue, bualu mbimane kuntonda. Nennulekele, nuye. Tshiena nnulama kabidi to.
29Moshe kumuandamuna ne:
— Pangumuka mu musoku emu, nengele bianza mulu kudi Maweja-Nangila bua mvula wa makubakuba ne mabue akamuke. Nanku neujadike ne: buloba buonsu mbua Maweja-Nangila. 30Kadi ndi mumanye ne: wewe ne balombodi ba mu bukalenga buebe, kanuena banji kutshina Maweja-Nangila to.
31Bikunyibua bikuabu bivua pa madimi kunyanguka bualu bikavua bimane kupatula miepu, biela ne bilongu. 32Kadi bikunyibua bikuabu kabivua binyanguke, bualu kabivua bianji kutoloka to.
33Moshe kumuka kudi mukalenga wa bena Ejipitu, kupatuka mu musoku. Kuelaye bianza mulu kudi Maweja-Nangila. Mvula kukamuka, makubakuba ne mabue a mvula kujika.
34Mukalenga wa bena Ejipitu umona ne: mvula wakamuki, kabidi makubakuba ne mabue a mvula biajiki, kutungunukaye amu ne tshilema tshiende. Yeye ne balombodi ba mu bukalenga buende kuenza kabidi amu tshitunu. 35Mukalenga wa bena Ejipitu kena mulekele bena Izrayele to, bualu uvua ne tshitunu bu muvua Maweja-Nangila mudianjile kuambila Moshe.

Tshimuangi 10
Dikenga dia muanda mukulu: mpasu
1Maweja-Nangila kuambila Moshe ne:
— Uye kudi mukalenga wa bena Ejipitu. Meme ke udi mumupe muoyi wa tshitunu, yeye ne balombodi ba mu bukalenga buende bua mmone mua kuenza bishima bionsu ebi mu ditunga diende. 2Nanku wewe Moshe neumone mua kumanyisha muanebe wa balume ne muikuluebe mundi mulembakaje bena Ejipitu, muenze bishima bionsu ebi mu ditunga diabu. Ke munudi mua kujadika ne: meme ndi Maweja-Nangila.
3Moshe ne Arone kuya kudi mukalenga wa bena Ejipitu, kumuambila ne:
— Maweja-Nangila Mvidi Mukulu wa bena Ebrewu, udi wamba ne: “Mbimpe udipuekeshe kumpala kuanyi. Ulekele bantu banyi bena Izrayele baye kuntendelela. 4Kadi pawikala ubenga anu kubenga bua kulekela bantu banyi, malaba ndi ntuma mpasu mu ditunga dijima dia Ejipitu. 5Mpasu ayi neyikile panshi, ipafikishe fitutuu. Neyidie bintu bionsu bivua bishale pa madimi, bivua mabue a mvula kaayi nenyange, too ne mitshi yonsu idi imena mu madimi enu. 6Mpasu neyuwule mu nzubu muebe tente, mu nzubu ya balombodi ba mu bukalenga buebe too ne mu nzubu ya bena Ejipitu bakuabu bonsu. Kabidi bankambua benu kabavua banji kumona tshipupu tshia mushindu ewu to.” Moshe kupatuka, kushiyangana ne mukalenga wa bena Ejipitu. 7Balombodi ba mu bukalenga kukonka mukalenga wa bena Ejipitu ne:
— Muntu ewu neanyange ditunga dietu too ne ku diba kayi? Lekela bena Izrayele, baye kutendelela Maweja-Nangila Mvidi Mukulu wabu, bualu ditunga dia Ejipitu didi mua kubutuka!
8Bena Ejipitu kupingaja Moshe ne Arone kudi mukalenga wabu. Awu kubambila ne:
— Nuye kutendelela Maweja-Nangila Mvidi Mukulu wenu. Kadi badi ne bua kuya menemene mbanganyi?
9Moshe kumuandamuna ne:
— Tuyaya bonsu pamue: bansonga betu ne bantu bakulakaje, bana betu ba balume ne ba bakaji ne bimuna bietu bionsu, mikoku, ngombe ne mbuji. Bualu tuyaya kuenza tshibilu bua Maweja-Nangila.
10Mukalenga wa bena Ejipitu kuandamuna ne nsenda ne:
— Maweja-Nangila ikale nenu! Tshiena mua kuitaba bua nuye ne bakaji ne bana to, bualu nudi nuleja patoke munudi ne meji makuabu mabi munda muenu. 11Kabiena mua kuenzeka to. Nuenu bantu balume bu munudi nujinga kutendelela Maweja-Nangila, nuye nkayenu.
Kuipatabu Moshe ne Arone muaba uvua mukalenga wa bena Ejipitu.
12Maweja-Nangila kuambila Moshe ne:
— Olola diboku, mpasu ipatuke mu ditunga dijima dia Ejipitu, idie bintu bionsu bidi mu madimi, bivua mabue a mvula kaayi manyange.
13Moshe kuolola dikombu mu ditunga dia Ejipitu. Dituku adi too ne butuku, Maweja-Nangila kutuma lupepele lufumina kudi diba dipatukila. Butshia dinda, lupepele alu kupaluisha mpasu. 14Mpasu ayi ivua mipite bungi mu ditunga dijima dia Ejipitu, ikila miaba yonsu. Katshia mpasu kayivua mianji kumueneka bungi abu. Kabidi mikuabu kayena mua kumueneka kabidi bungi abu to. 15Ivua mikile panshi, mipafikishe fitutuu. Ivua idia bintu bionsu bivua mabue a mvula kaayi manyange too ne bimuma bionsu bivua ku mitshi. Ka-kuvua kushala tshintu tshibishi nansha tshimue ku mitshi yonsu ya mu ditunga dia Ejipitu nansha pa madimi.
16Mukalenga wa bena Ejipitu kubikila Moshe ne Arone lukasa wamba ne:
— Ndi muenzele Maweja-Nangila Mvidi Mukulu wenu bibi ne nuenu kabidi! 17Mpindiewu ndi nnulomba ne: Numbuikidile bubi buanyi. Nundombele kudi Maweja-Nangila Mvidi Mukulu wenu angumushile dinyoka edi dia lufu.
18Moshe kumuka kudi mukalenga wa bena Ejipitu bua kutendelela Maweja-Nangila. 19Maweja-Nangila kutuma lupepele lukole lufumina kudi diba dibuelela. Lupepele alu kuipata mpasu yonsu, kuyituma mu Mayi manene makunze. Mu ditunga dia Ejipitu ka-muvua mushale kabidi mpasu nansha umue to. 20Kadi mukalenga wa bena Ejipitu kena mulekele bena Izrayele to, bualu Maweja-Nangila uvua mumupeshe muoyi wa tshitunu.
Dikenga dia tshitema: midima
21Maweja-Nangila kuambila Moshe ne:
— Olola tshianza mulu, midima yenzeke mu ditunga dia Ejipitu, midima mikole mipite idi bantu bafuane kukuata mu bianza!
22Moshe kolola tshianza mulu, midima mikole kuenzeka mu ditunga dia Ejipitu matuku asatu. 23Matuku asatu awu, bena Ejipitu kabavua ne mushindu wa kuendakana, bualu kabavua mua kumona bantu nabu to. Kadi muaba uvua bena Izrayele basombele uvua butoke. 24Mukalenga wa bena Ejipitu kubikila Moshe kumuambila ne:
— Nuenu bantu balume, bakaji benu ne bana, nuye kutendelela Maweja-Nangila, kadi bimuna bienu, mikoku, mbuji ne ngombe, bishale munemu.
25Moshe kumukonka ne:
— Wewe neutupe bimuna bitudi mua kuya kuosha bua kulambula Maweja-Nangila Mvidi Mukulu wetu anyi? 26Tuetu katuena mua kushiya tshimuna tshietu nansha tshimue. Tuyaya nabi bionsu, bualu tuyaya kutendelela nabi Maweja-Nangila Mvidi Mukulu wetu. Kabidi netumanye bimuna bidiye musue bua tuetu kumulambula amu patuafika kutudi tuya.
27Mukalenga wa bena Ejipitu kena mulekele bena Izrayele to, bualu Maweja-Nangila uvua mumupeshe muoyi wa tshitunu. 28Mukalenga awu kuipata Moshe wamba ne:
— Umuka! Kuena mua kufika kabidi apa to. Dituku diwafika kabidi apa, udi ufua!
29Moshe kuandamuna ne:
— Anu muwambi amu. Tshiena mua kumonangana nebe kabidi to.

Tshimuangi 11
Mvidi Mukulu udi umanyisha dikenga dia ndekelu
1Maweja-Nangila kuambila Moshe ne:
— Ndi ntumina mukalenga wa bena Ejipitu ne bantu bende dinyoka dia ndekelu. Nanku neanulekele, anuipate mene kashidi mu ditunga diende. 2Wambile bena Izrayele bonsu ne: Bangabanga ne kumuka mu ditunga dia Ejipitu, nuenu bonsu balume ne bakaji, nulombe kudi bena mutumba nenu, bintu bienza ne mpawungi nansha ne tshiamu tshitoke tshia mushinga mukole.
3Maweja-Nangila kuambuluisha bena Izrayele. Kupetabu diakalenga kudi bena Ejipitu. Kabidi Moshe uvua ne lumu lunene mu ditunga dia Ejipitu. Bavua bamunemeke bikole kudi balombodi ba mu bukalenga ne kudi bena Ejipitu bakuabu bonsu.
4Moshe kuambila mukalenga wa bena Ejipitu ne:
— Maweja-Nangila udi wamba ne: “Mundankulu, nempitshile mu ditunga dia Ejipitu. 5Nenshipe muanabute yonsu wa bena Ejipitu biangatshile kudi muanabute wa mukalenga, uvua mua kupiana bumfumu bua ditunga too ne kudi muanabute wa mukaji mupika udi upelesha bukula. Nenshipe kabidi bamuanabute ba bimuna. 6Mu ditunga dia Ejipitu nemuikale madilu adibu kabayi banji kudila musangu mukuabu ne adibu kabayi mua kudila kabidi to. 7Kadi bena Izrayele bonsu too ne bimuna biabu, nansha mbua mene kena mua kubabuikila to. Nanku nenumanye ne: Meme ndi Maweja-Nangila, ndi nsunguluja bena Ejipitu ne bena Izrayele.” 8Balombodi ba mu bukalenga buebe bonsu nebantuile binu, balengelela ne: “Umbukayi mene ne bantu bonsu baudi nabu!” Diba adi nenshishe kuya.
Moshe kumuka ne tshiji tshikole kudi mukalenga wa bena Ejipitu.
9Maweja-Nangila kuambila kabidi Moshe ne:
— Pikala mukalenga wa bena Ejipitu kayi ukuteleja, bidi amu bua mmone mua kuenza bishima bia bungi mu Ejipitu.
10Moshe ne Arone bakavua bamane kuenza bishima bia bungi, mukalenga wa bena Ejipitu mutangile. Kadi mukalenga ewu kena mulekele bena Izrayele to, bualu Maweja-Nangila uvua mumupeshe muoyi wa tshitunu.

Tshimuangi 12
Tshibilu tshia Dipita dia Maweja-Nangila
1Pavua Moshe ne Arone mu ditunga dia Ejipitu, Maweja-Nangila kubambila ne:
2“Ngondu ewu ikale wenu wa ntuadijilu wa tshidimu. 3Nuambile bena Izrayele bonsu ne: Dituku dia dikumi dia ngondu ewu, nusungule muana wa mukoku nansha muana wa mbuji ku diku dionsu nansha ku nzubu yonsu. 4Pikala bena mu diku bakese kabayi mua kudia munyinyi awu kujikija, badisange ne bena mutumba bilondeshile bungi bua bantu. Kadi nusungule muana wa mukoku nansha muana wa mbuji udi mukumbane bua muntu yonsu kupetaye munyinyi wonsu udiye mua kudia. 5Muana wa mukoku nansha muana wa mbuji awu ikale wa tshidimu tshimue, kayi ne tshilema pambidi, kabidi anu mulume wa nyama. 6Nulame tshimuna atshi too ne ku dituku dia dikumi ne dinayi dia ngondu ewu. Pashishe bena Izrayele bonsu nebashipe nyama wabu awu dilolu. 7Ku nzubu yonsu kudibu badie munyinyi awu, nebalabe mashi ku dibaya didi kulu kua tshiibi ne ku mabaya adi ku nseke yatshi. 8Butuku abu nebakange munyinyi awu. Nebaudie ne mampa adi kaayi mela buanga, kabidi ne biseki bia buanji. 9Kadi bitupa bionsu bia nyama awu, nansha mutu, bibelu ne bia munda mene, kanuena mua kubidia bibishi nansha bilamba to, anu biosha muiku. 10Kabidi munyinyi awu nudie ujike dituku dimue. Pikalawu mushale dinda nuwoshe. 11Nudie munyinyi awu mushindu ewu: nusuike mukaba mu tshimonu, dikombu ku bianza, bisabata ku makasa. Nudie anu lukasa lukasa, bualu ntshibilu tshia Dipita dia Maweja-Nangila.
12“Butuku abu, meme Maweja-Nangila nempitshile mu ditunga dia Ejipitu. Nenshipe bamuanabute bonsu ba bantu ne ba nyama. Kabidi nembutule mvidie idi bena Ejipitu batendelela. 13Mashi adi ku muelelu wa biibi bia nzubu inudi nusomba awu, neikale tshimanyinu tshidi mua kunupandisha. Pambamona mashi awu, nempite mu njila tshiyi imubutula to. Nanku nembutule anu bena Ejipitu.
14“Nuenu ne ndelanganyi yenu yonsu nuikale nuvuluka dituku edi. Nungenzele meme Maweja-Nangila tshibilu. Mukenji ewu ushale kashidi.”
Tshibilu tshia mampa kaayi mela buanga
15Maweja-Nangila kuamba ne: “Matuku malondangane muanda mutekete, nudie anu mampa kaayi mela buanga. Dituku dia kumpala, numushe manga a mampa onsu adi mu nzubu yenu. Biangatshile ku dituku dia kumpala too ne ku dituku dia muanda mutekete, muntu yonsu udi udia mampa mela buanga, nebamumushe munkatshi mua bena Izrayele. 16Dituku dia kumpala ne dituku dia muanda mutekete, ikale matuku a kuenza masangisha a tshijila. Matuku awu kanuenji midimu mikuabu to, anu ya kulamba biakudia.
17“Misangu yonsu mwuluke tshibilu tshia kudia mampa kaayi mela buanga. Bualu tshidi tshinuvuluija dituku dimvua mupatule bantu benu mu Ejipitu. Mukenji ewu nuulame kashidi ku ndelanganyi ne ku ndelanganyi yenu yonsu. 18Nanku matuku dikumi ne anayi a ngondu wa kumpala dilolu, too ne ku matuku makumi abidi ne dimue dilolu, nudie anu mampa kaayi mela buanga. 19Matuku muanda mutekete malondangane awu, kanulami buanga bua mampa mu nzubu yenu to. Muntu yonsu udi udia mampa mela buanga, nansha yeye muenyi anyi muena ditunga, nebamumushe munkatshi mua bena Izrayele. 20Nunku kanuena mua kudia bintu biela buanga bua mampa to. Miaba yonsu inudi basombe, nudie anu mampa kaayi mela buanga.”
Bilongolola dia Didia dia Dipita dia Maweja-Nangila
21Moshe kubikila bakulu bonsu ba bena Izrayele kubambila ne:
— Muntu yonsu asungule muana wa mukoku nansha muana wa mbuji bua meku enu. Numushipe bua kuenza tshibilu tshia Dipita dia Maweja-Nangila. 22Nuangate mabeji a mutshi wa isope. Nuatue mu mashi adi mu dilongu. Nulabe mashi awu ku dibaya didi kulu kua tshiibi ne ku mabaya adi ku nseke yatshi. Kabidi nushale anu ku nzubu yenu too ne muatshia butuku. Muntu kapatuki to. 23Papita Maweja-Nangila bua kushipa bena Ejipitu, neamone mashi adi kulu kua tshiibi ne ku mabaya adi ku nseke yatshi. Nanku Maweja-Nangila kakuitaba bua mushipianganyi udiye mutume abuele mu nzubu yenu bua kunushipa to. 24Nuenu ne ndelanganyi yenu yonsu nuikale nuenza bualu ebu kashidi. 25Panuafika mu ditunga divua Maweja-Nangila munulaye, nuikale nuenza tshibilu etshi. 26Pikala bana benu banukonka ne: nudi nuenza tshibilu etshi bua tshinyi? 27Nubandamune ne: “Mmulambu wa tshivulukilu tshia Dipita dia Maweja-Nangila. Pavua bena Izrayele mu Ejipitu, Maweja-Nangila uvua mushipe bena Ejipitu. Kadi uvua mupitshile patupu ku nzubu ya bana betu, kayi muimane bua kubashipa. Uvua mutufuile luse ne bena meku etu bonsu.”
Ke bena Izrayele kudiela panshi bua kukuila Maweja-Nangila. 28Kuyabu kuenza bionsu bivua Maweja-Nangila muambile Moshe ne Arone.
Dikenga dia ndekelu: lufu lua bamuanabute
29Mundankulu, Maweja-Nangila kushipa bamuanabute bonsu ba mu ditunga dia Ejipitu, biangatshile ku muanabute wa mukalenga wa ditunga, too ne ku muanabute wa muntu tshianana uvua mu nzubu wa lukanu. Kushipaye kabidi ne bamuanabute ba bimuna. 30Butuku abu mukalenga wa bena Ejipitu, balombodi ba mu bukalenga buende ne bena Ejipitu bakuabu babike ku tulu, kudilabu miadi bikole. Bualu muanabute wa ku nzubu kua muntu yonsu uvua mufue. 31Anu butuku abu mukalenga wa bena Ejipitu kubikila Moshe ne Arone kubambila ne:
— Umukayi ne bena Izrayele mu ditunga dianyi, nuye kutendelela Maweja-Nangila bu munuvua bandombe. 32Angatayi bimuna bienu, nuye nabi. Kadi nundombele kudi Mvidi Mukulu wenu, angele lupemba.
33Bena Ejipitu kuipata bena Izrayele mu ditunga diabu bamba ne: “Umukayi lukasa, bualu tudi mua kubutuka.” 34Ke muvua bena Izrayele ne bua kuambula bukula bua mampa buvuabu bamane kusopa, buanga kabuyi buanji kubandisha ditapi. Kuambulabu kabidi ne tushete tuvuabu boshile mampa. Kubisuikabu mu bilamba, kubiambula pa makaya.
35Bena Izrayele kulomba bena Ejipitu bilamba ne bintu bienza ne tshiamu tshia mpawungi nansha ne tshiamu tshitoke tshia mushinga mukole bu muvua Moshe mumane kubambila. 36Maweja-Nangila kuambuluisha bena Izrayele. Kubanemekabu kudi bena Ejipitu, kupetabu bintu bivuabu balomba bena Ejipitu. Ke muvua bena Izrayele bapawule bintu bionsu bivua bena Ejipitu nabi.
37Pashishe bena Izrayele kumuka mu Ramsese bua kuya ku Sukote. Bavua bantu balume binunu nkama isambombu, katuyi babale bakaji, bana ne bantu bakulakaje. 38Bantu bakuabu musumba munene, ba bisamba bishilangane, bavua ne bena Izrayele mu njila amu, kabidi ne bimuna bipite bungi: mikoku, mbuji ne ngombe. 39Nanku bena Izrayele kuenza mikata ne ditapi dia bukula buvuabu basopa kabuyi buanji kubanda, buvuabu bumuka nabu mu Ejipitu. Kabavua ne diba dia kulamba biakudia, nansha dia kuangata bintu bia luendu. Bualu bena Ejipitu bavua benda babipatshila.
40Bena Izrayele bavuabashale mu Ejipitu bidimu nkama inayi ne makumi asatu. 41Bidimu abi nkama inayi ne makumi asatu bikumbana, dituku dia tshivulukilu, bisamba bionsu bia bena Izrayele kupatuka mu Ejipitu balondangane bimpe mu milongu. 42Bu muvua Maweja-Nangila mutshishe butuku abu bua kupatula bantu bende mu Ejipitu, ke mudi bena Izrayele pabu, ku ndelanganyi ne ndelanganyi, mua kutshisha dituku adi bua kuvuluka dipatuka diabu mu Ejipitu, bualu ndituku dia tshijila.
Mikenji ya tshibilu tshia Dipita dia Maweja-Nangila
43Maweja-Nangila kuambila Moshe ne Arone ne:
— Mikenji ya tshibilu tshia Dipita dianyi idi nunku:
“Muntu muenyi kena mua kudia biakudia bia Dipita dianyi to.
44“Mupika yonsu unudi basumbe, numuteke panshi bua amone mua kubidia.
45“Muena mudimu unudi nufuta, nansha muenyi udi usomba ku mbelu kuenu, kabena mua kudia biakudia abi to.
46“Nubidile anu mu nzubu, kanupatuki ne munyinyi pa mbelu.
“Kanuzaji mifuba ya nyama.
47“Bena Izrayele bonsu bikale benza tshibilu etshi.
48“Pikala muenyi udi kumbelu kuebe musue kuenza tshibilu tshia Dipita dianyi, nuteke bantu balume bonsu, ne bana mene, ba mu diku diabu panshi, bua bikale bu bena Izrayele.
“Kadi, muntu udi kayi muteke panshi, kena mua kudia biakudia abi to.”
49“Mikenji eyi idi bua bantu bonsu, benyi ne bena ditunga.”
50Bena Izrayele bonsu kuenza bivua Maweja-Nangila muambile Moshe ne Arone. 51Anu dituku adi. Maweja-Nangila kupatula bena Izrayele mu Ejipitu, balondangane mu bisamba biabu.

Tshimuangi 13
Mikenji mikuabu ya tshibilu tshia Dipita dia Maweja-Nangila
1Maweja-Nangila kuambila Moshe ne:
2— Muanabute yonsu wa balume wa bena Izrayele, udi mukaji ulela, nansha wa tshimuna, umujidile, ashale wanyi.
3Moshe kuambila bena Izrayele ne:
— Nuvuluke dituku edi. Kanudi mampa adibu bela buanga to. Bualu ke dituku divua Maweja-Nangila muleje bukole buende, munupatule ku bupika mu Ejipitu. 4Nuvua bapatuke lelu, mu ngondu ewu wa Abibe. 5Panuafika mu ditunga dia bena Kenaane, bena Iti, bena Amore, bena Ivi ne bena Yebusa, divua Maweja-Nangila mulaye bankambua benu, ditunga didi ne biakudia bipite bungi, nuikale nuenza tshibilu etshi, ku tshidimu ku tshidimu, mu ngondu wa Abibe. 6Matuku malondangane muanda mutekete, nudie anu mampa adi kaayi mela buanga. Dituku dia muanda mutekete, nuenzele Maweja-Nangila tshibilu bua kumutendelela. 7Matuku muanda mutekete awu, nudie anu mampa adi kaayi mela buanga. Kanulami kabidi mampa mela buanga, nansha buanga bua mampa mene, mu ditunga dienu dijima. 8Pa kuenza tshibilu etshi, mmianyishe bana benu ba balume ne: Tudi tuenza nunku, bua kuvuluka muvua Maweja-Nangila mutupatule mu Ejipitu. 9Tshibilu etshi netshikale bu tshimanyinu ku diboku nansha pa mpala yenu, bua kunuvuluija dipatuka dienu mu Ejipitu. Nanku, netshinuvuluije munudi ne bua kumanyisha bantu mikenji ya Maweja-Nangila, uvua munupatule mu ditunga dia Ejipitu. 10Tshibilu etshi, nutshienze ku tshidimu tshionsu, dituku diatshi.
11Moshe kuamba kabidi ne:
— Pikala Maweja-Nangila munufikishe mu ditunga dia bena Kenaane, divuaye munulaye nuenu ne bankambua benu, 12nujidile muanabute yonsu wa muntu nansha wa tshimuna, bua ashale wa Maweja-Nangila. 13Kadi muanabute wa balume wa nyama wa mpunde, numupikule ku muana wa mukoku. Panuikala kanuyi mua kumupikula, numushipe nukoyobole nshingu. Nupikule kabidi muanabute yonsu wa balume wa muntu. 14Dituku dikuabu pikala bana benu banukonka tshinudi nuenzela nanku, nubambile ne: “Tudi tuvuluka bukole bua Maweja-Nangila, uvua mutupatule ku bupika mu Ejipitu. 15Bu muvua mukalenga wa bena Ejipitu ubenga mua kutulekela, Maweja-Nangila uvua mushipe bamuanabute bonsu ba mu ditunga dia Ejipitu, ba bantu ne ba bimuna. Ke patudi tushipela Maweja-Nangila bamuanabute ba bimuna. Kadi tudi tupikula bamuanabute ba balume ba bantu.” 16Nanku, milambu eyi neinuvuluije bualu ebu, bu mudi tshimanyinu ku diboku nansha pa mpala. Neinuvuluije muvua Maweja-Nangila munupatule mu ditunga dia Ejipitu ku bukole buende.
Mvidi Mukulu udi ulombola bantu bende
17Mukalenga wa bena Ejipitu mumane kulekela bena Izrayele, Mvidi Mukulu kena mubaleje njila wa tshikosu wa mu ditunga dia Peleshete to. Bualu Mvidi Mukulu uvua mumanye ne: pikale mvita mijuke, nebatshine, bapingane kabidi mu Ejipitu. 18Nanku, Mvidi Mukulu kunyungulula bena Izrayele. Kulondabu njila wa mu tshipela bua kuya luseke ludi Mayi manene makunze. Bena Izrayele kupatuka mu Ejipitu, balondangane mu bisamba biabu. 19Moshe kuambula mifuba ya Yozefe. Bualu Yozefe uvua mutshipeshe bana babu, mubalombe ne: “Pikala Mvidi Mukulu munupikule, nujule mifuba yanyi muaba ewu, nuye nayi.”
20Bena Izrayele bumuke ku Sukote, kuasabu mitanda yabu mu Etame ku muelelu wa tshipela. 21Mu munya, Mvidi Mukulu uvua mu divuba kumpala kua bena Izrayele bua kubaleja njila. Kadi butuku uvua mu tshimunyi tshia kapia bua kutokeshila bena Izrayele njila. Ke muvuabu mua kuenda butuku ne munya. 22Nanku, divuba divua kumpala kua bena Izrayele mu munya, ne tshimunyi tshia kapia tshivua kumpala kuabu butuku. Kabivua biumuka kumpala kuabu to. Bivua anu Ubalombola diba dionsu.

Tshimuangi 14
Mukalenga wa bena Ejipitu udi ulondakaja bena Izrayele
1Maweja-Nangila kuambila Moshe ne:
2— Manyisha bena Izrayele bapingane, base mitanda yabu kumpala kua Pi-Hahirote, pankatshi pa Migdole ne mayi manene, pabuipi ne Baale-Sefone. 3Mukalenga wa bena Ejipitu neele meji ne: bena Izrayele mbapambuke mu njila, bajimine mu tshipela. 4Pashishe, meme Maweja-Nangila nempeshe mukalenga wa bena Ejipitu muoyi wa tshitunu, bua anulonde. Nanku, nendeje butumbi buanyi, nembabutule, yeye mukalenga ne biluilu biende bionsu. Bena Ejipitu nebajadike ne: meme ndi Maweja-Nangila.
Bena Izrayele kuenza bionsu bivuabu babambile abi.
5Mukalenga wa bena Ejipitu ne bena mu bukalenga buende kumvua ne: bena Izrayele mbamane kunyema. Nanku kuambabu ne: “Tudi benze bibi. Katuvua mua kuanyisha bua bapika betu bena Izrayele bumuke to.” 6Mukalenga wa bena Ejipitu kulongolola ditempu diende dia mvita lukasa, kubalondakaja ne tshiluilu tshiende. 7Kuangataye matempu onsu a mu Ejipitu, kadi nangananga matempu mimpe nkama isambombu. Ditempu dionsu divua ne muendeshi ne bena mvita kabidi. 8Maweja-Nangila kupesha mukalenga wa bena Ejipitu muoyi wa tshitunu. Awu kulonda bena Izrayele, bualu bena Izrayele bavua bapatuke mu Ejipitu bu bantu bakadi mua kudienzela malu. 9Bena Ejipitu kuangata matempu abu a mvita, tubalu ne bena mvita, kulonda bena Izrayele. Kubasanganabu basombe ku muelelu wa mayi manene makunze, pabuipi ne Pi-Hahirote, batangilangane ne Baale-Sefone.
10Bena Izrayele bamone muvua bena Ejipitu babalonda ne mvita, kabidi muvua mukalenga wabu ufika, kutshinabu bikole. Kuelabu Maweja-Nangila mbila mikole bua abambuluishe. 11Kukonkabu Moshe ne:
— Uvua mutupatule mu Ejipitu bua tuetu kuluila mu tshipela bua tshinyi? Mu Ejipitu kamuvua nkita anyi? Tshiuvua mutupatuile mu Ejipitu ntshinyi? 12Tuvua bamane kukuambila ne: “Utulekele, tuikale bapika ba bena Ejipitu. Bualu mbimpe kuenzela bena Ejipitu mudimu pa mutu pa kufuila mu tshipela!”
13Moshe kuandamuna bena Izrayele ne:
— Nukoleshe muoyi. Kanutshinyi to! Nenumone mudi Maweja-Nangila unupandisha lelu. Bena Ejipitu banudi bamona aba, katshia kanuakubamona kabidi to. 14Lekelayi kupampakana, bualu Maweja-Nangila nealuangane mvita eyi pa mutu penu.
Mvidi Mukulu udi wenza njila munkatshi mua mayi manene
15Maweja-Nangila kuambila Moshe ne:
— Lekela kungela mbila bua imuambuluishe. Ambila amu bantu ne: nutungunuke ne luendu. 16Kadi, wewe olola dikombu diebe pa mayi, apanduluke. Bena Izrayele basabuke ku makasa kuma. 17Nempeshe bena Ejipitu muoyi mukole wa tshitunu bua banulonde. Pashishe meme nendeje butumbi buanyi. Nembutule mukalenga wa bena Ejipitu ne tshiluilu tshiende tshijima, matempu ne badi babanda pa tubalu. 18Pambaleja butumbi buanyi nanku, bena Ejipitu nebajadike ne: meme ndi Maweja-Nangila.
19Mutumibue wa Mvidi Mukulu kuya kuimana kunyima kua mitanda ya bena Izrayele. Divuba kabidi, divua kumpala kuabu, kupingana kunyima kuabu. 20Nanku divuba divua dimane pankatshi pa mitanda ya bena Izrayele ne mitanda ya bena Ejipitu, ditokeshila bena Izrayele, difila midima kudi bena Ejipitu. Nanku butuku bujima baluishi kabavua mua kupetangana.
21Butuku abu, Moshe kuolola tshianza pa mayi manene. Butuku bujima Maweja-Nangila kutuma tshipepela tshikole, tshifumina luseke ludi diba dipatukila. Tshipepela atshi kupandulula mayi manene, buloba buma kumueneka. 22Mayi awu, kupanduluka bu tshimana ku dia balume, tshikuabu ku dia bakaji. Bena Izrayele kusabuka ku makasa kume. 23Bena Ejipitu kubalondakaja ne tubalu tua mukalenga wabu, matempu, ne bavua babanda pa tubalu. Kulondabu bena Izrayele too ne mu mayi manene. 24Patshiatshia, Maweja-Nangila, uvua mu divuba ne mu tshimunyi tshia kapia, kumona tshiluilu tshia mvita tshia bena Ejipitu. Kutshiompakajaye tshiluilu atshi. 25Kunyangaye nkata ya matempu abu a mvita. Kupangabu mua kutungunuka ne luendu. Ke bena Ejipitu kuela mbila ne:
— Tunyemayi bena Izrayele, bualu Maweja-Nangila udi ubaluila mvita bua kututshimuna.
26Maweja-Nangila kuambila Moshe ne:
— Olola tshianza pa mayi manene, bua mayi apingane, abutule bena Ejipitu ne tshiluilu tshiabu.
27Moshe kuolola tshianza pa mayi. Patshiatshia mayi kupingana muawu mua kale. Bena Ejipitu kunyema. Kadi Maweja-Nangila kubabutula bonsu munkatshi mua mayi. 28Mayi awu kubutula matempu ne bavua babanda pa tubalu bia tshiluilu tshijima tshia mukalenga wa bena Ejipitu, tshivuabu balonda natshi bena Izrayele mu mayi. Muntu nansha umue wa bena Ejipitu kena mupande to. 29Kadi bena Izrayele bavua bapita munkatshi mua mayi manene ku makasa kume, mayi mimane bu tshimana ku dia balume, tshikuabu ku dia bakaji.
30Dituku adi ke divua Maweja-Nangila musungidile bena Izrayele ku bianza bia bena Ejipitu. Bena Izrayele kumona bitalu bia bena Ejipitu ku muelelu wa mayi. 31Kujadikabu ne: Maweja-Nangila mmubasungidile mu bianza bia bena Ejipitu ku bukole buende. Bantu bonsu kutshina Maweja-Nangila, kumutekemena. Kutekemena kabidi kudi muntu wende Moshe.

Tshimuangi 15
Musambu wa Moshe ne wa bena Izrayele
1Pashishe, Moshe ne bena Izrayele kuimbila Maweja-Nangila musambu, bamba ne:
Nengimbile Maweja-Nangila musambu:
mmuleje bukole budiye nabu!
Mmubutule mu mayi tubalu ne bavua babandapu.
2Maweja-Nangila udi bukole buanyi.
Anu yeye ke Musungidi wanyi.
Udi Mvidi Mukulu wanyi. Ndi tumutumbisha.
Udi Mvidi Mukulu wa tatu wanyi.
Ndi mmanyisha bantu bunene buende.
3Maweja-Nangila udi tshilobu tshia mvita.
Dina diende mMaweja-Nangila.
4Udi mubutule mu mayi manene,
matempu ne biluilu bia mukalenga wa bena Ejipitu.
Kubutulaye bilobu bia mukalenga wa bena Ejipitu,
bajimine mu Mayi manene makunze.
5Mayi kubabuikila.
Kudinabu too ne panshi pa mayi,
bu mudi dibue dia bujitu.
6Maweja-Nangila, tshianza tshiebe tshia balume tshidi ne bukole,
tshidi tshibutula baluishi bebe.
7Bukole buebe mbupite.
Budi butshimuna badi bakubenga.
Tshiji tshiebe tshidi tshibosha,
bu mudi kapia kosha bisosa.
8Ku bukole bua tshiji tshiebe,
mayi kudisanga muaba umue.
Mavuala onsu kukuatakana bu tshimana,
mayi menza dibue munkatshi mua mayi manene.
9Bena lukuna betu kuamba ne:
“Netubalonde, tubapete.
Nebabanyangane bintu biabu,
netubidie tuukute.
Netutule muele wa mvita,
tubabunde bonsu.”
10Kadi, Maweja-Nangila, wewe kutuma lupepele.
Mayi manene kubuikila bena Ejipitu.
Kudinabu too ne panshi pa mayi,
bu tshiamu tshia bujitu.
11Maweja-Nangila, ku mvidie idibu
batendelela, udi ukufuana nnganyi?
Kakuena udi wa tshijila, amu wewe!
Kakuena mukuabu udi mua kuenza malu a kukema!
Kakuena mukuabu utudi ne bua kutshina.
Kakuena mukuabu utudi tutumbisha.
12Wewe kuolola diboku diebe dia bukole,
buloba kumina baluishi betu!
13Wewe kupikula bantu bebe!
Wewe kubananga, kubalombola ne bukole!
Wewe kubafikisha mu ditunga dia tshijila!
14Bantu kumvua lumu alu, kuzakala!
Bena Peleshete kukuatshika bowa.
15Bamfumu ba bena Edome kutshina!
Bilobu bia bena Mowabe kuzakala!
Bena Kenaane kupanga tshia kuenza.
16Bowa ne dipampakana kubakuata bonsu.
Baluishi kumona bukole buebe.
Kuimanabu bu mabue, kabayi banyunga.
Bantu baudi musungule, mubenze bebe,
kupita talalaa, kamuyi bualu.
17Maweja-Nangila, wewe kubafikisha, kubasombesha,
pa mukuna uudi mudisunguile,
pa muaba uudi musue kusomba,
mu nzubu wa tshijila uudi mudiashile.
18Maweja-Nangila, udi mfumu wa kashidi ne kashidi tshiendelele!
19Pavua tubalu tua mvita, matempu ne badi babandapu bia mukalenga wa bena Ejipitu bibuele mu mayi manene, Maweja-Nangila kubibuikila ne mayi. Kadi bena Izrayele kusabuka mayi ku makasa kume.
20Diba adi muambi mukaji Miriyame, muanabu ne Arone, kuangata ngoma wende mukese. Bamamu bonsu ba bena Izrayele kumulonda, kuimba ngoma, kuja ne maja. 21Miriyame kuambila bena Izrayele ne: Imbilayi Maweja-Nangila musambu: mmuleje bukole budiye nabu, mmubutule tubalu ne bavua babandapu!
LUENDU LUA BENA IZRAYELE MU TSHIPELA
Mayi a bululu
22Moshe kumuka ne bena Izrayele ku Mayi manene makunze, kuya mu tshipela tshia Shure. Kuendabu mu tshipela matuku asatu, kabayi bapeta mayi a kunua. 23Kufikabu ku Mara. Kabavua mua kunua mayi avua muaba awu, bualu avua ne bululu. Ke pavuabu babikila muaba awu ne: Mara (mmumue ne: a bululu). 24Bena Izrayele kunungana, bakonka Moshe ne: “Netunue tshinyi?” 25Moshe kusengelela Maweja-Nangila. Maweja-Nangila kumuleja tshitupa tshia mutshi. Moshe kutshiela mu mayi. Bululu mu mayi kujika.
Ke muaba uvua Maweja-Nangila mupeshe bena Izrayele meyi ne mikenji biende, mubatete kabidi. 26Maweja-Nangila kubambila ne: “Nuenu bateleje diyi dianyi meme, Maweja-Nangila, Mvidi Mukulu wenu, bakumbaje bilenga bindi nnuambila, batumikile mikenji yanyi, tshiakunutumina dikenga nansha dimue, bu mumvua mutumine bena Ejipitu. Bualu meme ndi Maweja-Nangila, udi unondapa.” 27Pashishe, bena Izrayele kufika ku Elime. Muaba awu, uvua mpokolu ya mayi dikumi ne ibidi ne mabue a ngaji makumi muanda mutekete. Kuasabu pabuipi ne mayi awu.

Tshimuangi 16
Mana ne nyunyi ya tulumbu
1Bena Izrayele kumuka bonsu mu Elime. Mu matuku dikumi ne atanu a ngondu muibidi, kunyima kua dipatuka diabu mu Ejipitu, kufikabu mu tshipela tshia Sine, tshidi pankatshi pa Elime ne mukuna wa Sinayi. 2Mu tshipela amu, bena Izrayele kujana Moshe ne Arone, 3bamba ne:
— Maweja-Nangila uvua mua kutubutuila nansha mu Ejipitu, mutuvua tudia minyinyi ngesu tente ne mampa tuukuta, basombele panshi. Kadi nudi batufikisha mu tshipela emu bua kutubutula ne nzala!
4Maweja Nangila kuambila Moshe ne:
— Ndi musue kukutumina biakudia bia mu diulu. Dituku dionsu, bena Izrayele nebaboye biakudia bikumbane, kadi anu bua dituku adi. Ke mundi nnuteta, bua meme kujadika ne: bena Izrayele nebitabe mikenji yanyi anyi? 5Muladilu wa Dituku dia Dikisha, pikala bena Izrayele balamba biakudia bivuabu baboya bua kudia dituku dimue, nebituntumuke bienze bia matuku abidi.
6Moshe ne Arone kuambila bena Izrayele bonsu ne:
— Dilolu edi, nenujadike ne: Maweja-Nangila ke uvua mutupatule mu Ejipitu. 7Kadi dinda nenumone butumbi buende, bualu mmumane kumvua munudi numujana. Tuetu katuena bakumbane nansha bua nutujane.
8Moshe kuambila bena Izrayele ne:
— Maweja-Nangila dilolu edi neanupeshe munyinyi, dinda neanupeshe mampa, nudie nuukute, bualu mmumvue bijanu bienu. Yeye ke unudi nujana. Kanuena nutujana tuetu to. Tuetu tudi tshinyi?
9Moshe kuambila Arone ne:
— Bikila bena Izrayele bonsu, basemene kudi Maweja-Nangila, bualu mmumane kumvua bijanu biabu.
10Patshivua Arone wambila bena Izrayele malu awu, bena Izrayele batangila ku tshipela, kumonabu butumbi bua Maweja-Nangila mu divuba. 11Maweja-Nangila kuambila Moshe ne:
12— Ndi mumane kumvua bijanu bia bena Izrayele. Kadi ubambile ne: “Dilolu edi, nenudie munyinyi: dinda nenudie mampa nuukute, bua nujadike ne: meme ndi Maweja-Nangila Mvidi Mukulu wenu!”
13Dilolu adi, nyunyi ya tulumbu kuikila muaba uvua bena Izrayele batudile. Butshia dinda, lume kutalaja miaba yonsu ivua pabuipi ne mitanda yabu. 14Miaba yonsu ayi kushalamu bintu bikese bikuatakane bu mudi mabue a mvula. 15Kadi, bu muvua bena Izrayele kabayi bamanye bintu abi, kukonkanganabu ne:
— Etshi ntshinyi?
Moshe kubambila ne:
— Bintu ebi mmampa adi Maweja-Nangila munutumine bua nuenu kudia. 16Maweja-Nangila mmuambe bua nuenu kuboya biakudia bikumbane bua muntu yonsu kudia kuukuta. “Nanku muntu yonsu aboye anu litre inayi ku muntu ku muntu, bilondeshile bungi bua bena diende.”
17Bena Izrayele kuambula biakudia abi. Bamue kuambula bia bungi, bakuabu kuambula bikese. 18Kupimabu biakudia bionsu abi. Muntu uvua muambule bia bungi, kavua nabi bipite, uvua muambule bikese, uvua anu nabi bikumbane. Muntu yonsu uvua nabi bungi buvuaye nabu dikenga.
Mikenji mishilangane idi itangila mana
19Moshe kubambila kabidi ne:
— Biakudia ebi, nubidie bijika anu dituku dimue.
20Bena Izrayele bakuabu kubenga diyi dia Moshe, kushiya biakudia bikuabu bua kudia dinda. Kadi biakudia abi kubola bionsu, kunyanguka ne bikusu. Moshe kubafikila munda. 21Biangatshile ku dituku adi, bena Izrayele kuboya dinda dionsu biakudia bikumbane, bua muntu yonsu kudia kuukuta. Kadi pavua munya ukola, biakudia bivua bishale panshi bivua bienguluka.
22Muladilu wa Dituku dia Dikisha, muena Izrayele yonsu uvua wambula litre ya biakudia muanda mukulu pa mutu pa inayi iwaye wambula ku dituku. Bamfumu ba bena Izrayele kuya kumanyisha Moshe bualu abu. 23Moshe kubandamuna ne:
— Maweja-Nangila mmumane kuamba ne: malaba ndituku dia kuikisha, dia tshijila dia Maweja-Nangila. Nanku nulambe biakudia munudi basue. Pikalabi bishale, nubilame bua kudia malaba.
24Bena Izrayele kulama biakudia abi too ne dinda, bu muvua Moshe mubambile. Kadi biakudia kabivua binyanguke bibuele bikusu to. 25Moshe kuambila bena Izrayele ne:
— Nudie biakudia ebi lelu. Kanuakupeta bikuabu pa mbelu to. Bualu lelu ndituku dia Dikisha dia Maweja-Nangila. 26Nenuikale nupeta biakudia matuku asambombu malondangane. Kadi dituku dia muanda mutekete kanuakubipeta to, bualu ndituku dia kuikisha.
27Dituku dia muanda mutekete bena Izrayele bakuabu kumuka mu mitanda bua kukeba biakudia. Kadi kabena babisangana to. 28Maweja-Nangila kukonka Moshe ne:
— Bena Izrayele nebabenge kuitaba meyi anyi ne mikenji yanyi too ne ku diba kaayi? 29Nuvuluke ne: ndi munupeshe dituku dia muanda mutekete bua dikale dia dikisha. Ke pandi munupeshe muladilu wa dituku adi, biakudia bikumbane bua nuenu kudia matuku abidi. Nanku, lekelayi kuendakana dituku dia muanda mutekete. Muntu yonsu asombe ku mbelu kuende.
30Nanku bantu bonsu kuikisha dituku dia muanda mutekete.
31Bena Izrayele kuinyika biakudia abi ne: mmana. Bivua bitoke bifuanangane ne ntete ya koriandre. Kabidi bivua bisheme bu mikata mienza ne buitshi.
32Moshe kubamanyisha kabidi ne:
— Maweja-Nangila udi wamba ne: nulame mana makuabu bua kualeja ndelanganyi yenu, imona biakudia bivua Maweja-Nangila unudisha mu tshipela mu dipatuka dienu mu Ejipitu.
33Moshe kuambila Arone ne:
— Angata litre ya mana inayi, wela mu dibungu. Uteke dibungu adi kumpala kua Maweja-Nangila bua kulamina ndelanganyi yenu.
34Arone kuteka dibungu adi kumpala kua mushete wa ndondu, bua kudilama bu muvua Maweja-Nangila muambile Moshe.
35Bena Izrayele kudia mana awu bidimu makumi anayi, too ne ku difika diabu mu ditunga divua bantu base, nanku too ne papitabu ku mikalu ya ditunga dia Kenaane.
36(Mana avua muntu yonsu upeta, avua bu litre inayi. Mmumue ne: tshia dikumi tshimue tshia tshipimu tshia tshibidilu.)

Tshimuangi 17
Mayi a Massa ne a Meriba
(Dib 20.2-13)
1Bu muvua Maweja-Nangila mubambile, bena Izrayele kumuka bonsu pamue mu tshipela tshia Sine, benda bimana mu njila bua kuya mu Refidime. Kuasabu mitanda. Kadi muaba awu kauvua mayi a kunua to. 2Kutandishabu Moshe, bambe ne:
— Tupeshayi mayi a kunua!
Moshe kubakonka ne:
— Nudi nuntandisha bua tshinyi? Nudi nuteta Maweja-Nangila bualu kaayi?
3Kadi bu muvua bantu bonsu bapungila ne nyota, bavua anu banungana, bamba ne:
— Udi mutupatule mu Ejipitu bua tuetu kufua nyota ne bana betu ne bimuna bietu bua tshinyi?
4Moshe kuebeja Maweja-Nangila ne:
— Bantu aba badi bakeba kungasa mabue bua kunshipa, mbenzele tshinyi?
5Maweja-Nangila kuambila Moshe ne:
— Pita kumpala kua bantu ne bamue bakulu ba bena Izrayele. Angata dikombu diuvua mupandulule nadi musulu wa Nile adi. 6Meme nengimane kumpala kuenu pa lubuebue ludi pa mukuna wa Sinayi. Utuute dikombu pa lubuebue, mayi apatuke bua bena Izrayele banue.
Moshe kutuuta dikombu pa lubuebue, bakulu ba bena Izrayele bonsu batangile.
7Bantu kuinyika muaba awu dina ne: Massa (mmumue ne: Diteta) ne Meriba (mmumue ne: Matandu), bualu bena Izrayele bavua batandisha Moshe. Kabidi bavua bateta Maweja-Nangila, badikonka ne: “Maweja-Nangila udi munkatshi muetu anyi kenamu?”
Bena Amaleke badi babunda bena Izrayele
8Bena Amaleke kufika mu Refidime bua kuluisha bena Izrayele. 9Moshe kuambila Yoshuwa ne:
— Sungula bantu ba bukole. Nuye kuluangana ne bena Amaleke. Kadi meme malaba nengimane pa katongobela ka mukuna, mukuate dikombu dia Mvidi Mukulu mu bianza.
10Yoshuwa kuya kuluangana ne bena Amaleke, bu muvua Moshe mumuambile. Moshe, Arone ne Ure kubanda pa katongobela ka mukuna. 11Pavua Moshe wela tshianza mulu, bena Izrayele bavua bapita bena Amaleke bukole. Pavuaye upuekesha tshianza, bena Amaleke bavua batshimuna bena Izrayele. 12Bu muvua maboku a Moshe ashikila, Arone ne Ure kuteka dibue bua Moshe kusomba. Pashishe Arone ne Ure kumukuata ku maboku, ewu eku, mukuabu eku, babandishe maboku too ne ku dilolu. 13Ke muvua Yoshuwa mushipe bena Amaleke bonsu, mubabutule nanku.
14Maweja-Nangila kuambila Moshe ne:
— Funda bualu ebu mu mukanda, bua bantu babuvuluke. Umanyishe Yoshuwa ne: meme nembutule bena Amaleke bonsu. Muntu nansha umue kakubavuluka kabidi to.
15Ke Moshe kuashila Maweja-Nangila tshilambuilu, kutshinyika dina ne: “Maweja-Nangila ke dibendela dianyi.” 16Moshe kuamba ne:
— Bu mudi bena Amaleke babunda nkuasa wa butumbi wa Maweja-Nangila, Maweja-Nangila neabaluishe matuku onsu.

Tshimuangi 18
Yetro udi umonangana ne Moshe
1Yetro, mutuangaji wa mu Madiyane, tatuende muenu wa Moshe, kumvua-ye lumu lua bionsu bivua Maweja-Nangila Mvidi Mukulu muenzele Moshe ne bena Izrayele pawaye mubapatule mu Ejipitu. 2Nanku Yetro kuangata Sefora, mukaji wa Moshe, uvua Moshe mutume kuabu. 3Kuangataye kabidi bana ba balume babidi ba Sefora: ke Ngershone uvua Moshe muinyike nanku, bualu uvua muambe ne: “Ndi muenyi mu ditunga dia bende.” 4Muana muibidi ke Eliyezere, mmumue ne: “Mvidi Mukulu wa bankambua banyi mmuntabalele lelu, mumpandishe ku lufu lua kudi mukalenga wa bena Ejipitu.”
5Nanku Yetro, tatuende muenu wa Moshe, ne mukaji wa Moshe, pamue ne bana ba Moshe babidi abu, kufika mu tshipela ku mukuna wa Mvidi Mukulu, muaba uvua Moshe mutudile. 6Yetro kutumina Moshe muntu ne mukenji ne: “Ndi tatuebe muenu. Ndi ne mukajebe ne bana bebe kabidi.” 7Moshe kuya kuakidila tatuende muenu, kutua binu panshi kumupukila. Kuelanganabu muoyi bakoleshangana. Pashishe Moshe kubabueja mu ntenta. 8Moshe kulondela tatuende muenu muvua Maweja-Nangila mukengeshe bena Ejipitu ne mukalenga wabu mu tshimuangi tshia bena Izrayele. Kumulondelaye kabidi muvua Maweja-Nangila mubapandishe mu makenga onsu avuabu nawu mu njila. 9Yetro kusanka bikole bua bilenga bionsu bivua Maweja-Nangila muenzele bena Izrayele bua kubapatula mu bupika bua bena Ejipitu. 10Kuambaye ne:
— Maweja-Nangila atumbe, bualu uvua mukuambuluishe, mukupatule mu tshinyangu tshia bena Ejipitu ne tshia mukalenga wabu. 11Mpindiewu ndi njadika ne: Maweja-Nangila mmupite mvidie yonsu idi bantu batendelela. Mmudileje nanku diba divua bena Ejipitu bakengeshe bena Izrayele bikole.
12Pashishe Yetro, tatuende muenu wa Moshe, kuoshila Maweja-Nangila nyama ya milambu. Kumulambulaye kabidi milambu ya ditua ndondu. Arone ne bakulu bonsu ba bena Izrayele, pamue ne Yetro, kudia biakudia bia tshijila abi.
Moshe udi usungula bakulu bakoshi ba nsambu
13Butshia dinda, Moshe kusomba bua kumvua bilumbu bia bantu. Bantu bavua amu bimane kumpala kuende too ne ku dilolu. 14Tatuende muenu umona bionsu bivua Moshe wenzela bantu, kukonkaye Moshe ne:
— Udi wenza mudimu anu nkayebe bua tshinyi? Udi muimanyike bantu ku dinda too ne ku dilolu bua tshinyi?
15Moshe kumuandamuna ne:
— Bantu aba mbafike kundi bua kuebeja mudi Mvidi Mukulu mua kukosa bilumbu biabu. 16Padibu ne tshilumbu, badi bafika kundi. Ndi njikija matandu abu. Pashishe ndi mbamanyisha meyi ne mikandu bia Mvidi Mukulu.
17Tatuende muenu wa Moshe kumuambila ne:
— Mushindu uudi wenza mudimu kawena mukumbane to. 18Wewe ne bantu bonsu badi bimane aba nenupungile. Bualu mudimu ewu udi mupite bukole. Kuena mua kuwenza amu nkayebe to. 19Mbimpe witabe tshindi nkuambila. Mvidi Mukulu akuambuluishe. Wewe ushale anu Muakuidi wa bantu kudi Mvidi Mukulu. Wikale ufikishe bilumbu bia bantu kudi Mvidi Mukulu. 20Ulongeshe bantu meyi ne mikenji bia Mvidi Mukulu, bua babilame, bakumbaje bidiye musue. 21Pashishe, usungule bantu ba nsongu badi batshina Mvidi Mukulu munkatshi mua bena Izrayele. Bantu badi bamba malu malelela, babenga mabuejila ubateke bakulu badi ku mutu kua bantu tshinunu, lukama, makumi atanu too ne kua bantu dikumi. 22Bakulu abu, nebalumbuluishe bantu matuku onsu bua kukuambuluisha. Nebakutuadile wewe anu bilumbu binene. Kadi bobu nebajikije tulumbu tukese. Nanku, mudimu webe neukepele. 23Wewe muenze mundi nkuambila amu, — Mvidi Mukulu mukutume kabidi bua kuenza nanku — kuena upungila to. Kabidi bantu bonsu nebapingane ku nzubu yabu anu bimpe, bumvuangane.
24Moshe kuitaba bionsu bivua tatuende muenu mumuambile. Kubikumbajaye. 25Kusungulaye bantu bashindame munkatshi mua bena Izrayele. Kubatekaye bakulu badi ku mutu kua bantu tshinunu, lukama, makumi atanu too ne ku kua bantu dikumi. 26Bakulu abu, bavua balumbuluisha bilumbu bikese matuku onsu. Kadi bilumbu binene bavua baye nabi kudi Moshe.
27Moshe kulayangana ne tatuende muenu. Awu kupingana kuende.

Tshimuangi 19
MVIDI MUKULU UDI UTUA NDONDU NE BENA IZRAYELE
Mvidi Mukulu udi musue kutua ndondu ne bena Izrayele
1-2Bena Izrayele kumuka mu Refidime. Dituku dia kumpala dia ngondu muisatu kunyima kua dipatuka mu Ejipitu, kufikabu mu tshipela tshia Sinayi. Kuenzabu mitanda mu tshipela amu, pabuipi ne mukuna awu. 3Moshe kubanda ku mukuna bua kumonangana ne Mvidi Mukulu. Maweja-Nangila muikale ku lusongu lua mukuna kubikila Moshe, umuambila ne:
— Ndaku, wambile bena Izrayele, ndelanganyi ya Yakobe, ne: 4“Nudi badimuene mundi muenzele bena Ejipitu. Meme kunuambula mudi nyunyi wa tshiminyi wambula bana bende pa mapuapua, kunufikisha kundi meme. 5Mpindiewu, nuenu bitabe tshindi nnuambila, balame ndondu wanyi, nenuikale tshisamba tshianyi tshindi musungule munkatshi mua bisamba bionsu bidi pa buloba. Bualu buloba bujima mbuanyi meme. 6Kadi tshisamba tshienu netshikale tshia batuangaji, bantu bajidila, badi bangenzela mudimu.” Wambile bena Izrayele bonsu malu andi nkuambila aa.
7Moshe kutuluka ku mukuna, kupingana mu mitanda, kubikidisha bakulu ba bena Izrayele, kubambila bionsu bivua Maweja-Nangila mumuambile. 8Bantu bonsu kuitaba ne:
— Netuenze bionsu bidi Maweja-Nangila muambe.
Moshe kufikisha bivua bantu bandamune kudi Maweja-Nangila. 9Maweja-Nangila kuambila Moshe ne:
— Ndi mpueka musokome mu divuba bua kuyukila nebe, bua, padi bantu bumvue mutudi tuyukila nebe, bakuitabe.
Moshe kufikisha bivua bantu bandamune kudi Maweja-Nangila.
Mvidi Mukulu udi usambakena ne Moshe pa mukuna wa Sinayi
10Maweja-Nangila kuambila Moshe ne:
— Pingana kudi bantu, ubambile ne: “Lelu ne malaba numushe mikiya, nusukule kabidi bilamba bienu.” 11Bangindile, bualu dituku disatu meme nempueke ku mukuna wa Sinayi, bena Izrayele bonsu batangile. 12Kadi, ubaleje muaba udibu mua kuimanyina kuinshi kua mukuna. Ubakandike bua kababandi ku mukuna, kabaulengi nansha. Bualu muntu musemene pabuipi ne mukuna nebamushipe. 13Muntu nansha nyama wasemena pabuipi ne mukuna, bua kumushipa, kabamulengi pambidi to, bamuase mabue nansha mikete. Amu pelabu mpungi, bamue bantu nebasemene ku mukuna.
14Moshe kutuluka ku mukuna. Kuambilaye bena Izrayele malu onsu awu. Kusululabu bilamba biabu, kumushabu mikiya. 15Moshe kubambila kabidi ne:
— Munkatshi mua matuku asatu, kanubueledi bakaji mu nzubu to.
16Nanku, dituku disatu dinda, makubakuba ne miele ya mvula kumvuika ku mukuna. Pashishe divuba dinene kumueneka ku mukuna. Bantu bonsu bavua mu mitanda, bumvue kabidi muadi mukole wa mpungi, kuzakala bikole. 17Moshe kumuka ne bantu mu mitanda kusemena ku mukuna bua kumonangana ne Mvidi Mukulu. Kuimanyinabu pa bule kuinshi kua mukuna.
18Mukuna wa Sinayi uvua mufikisha kudi muinshi, bualu Maweja-Nangila uvua mupueke pa mukuna munkatshi mua muinshi wa kapia. Muinshi uvua ubanda bu tshikutu tshia kapia. Mukuna mujima kunyunga bikole. 19Miadi ya mpungi kuumvuika bikole ku mukuna. Moshe uvua uyukila ne Mvidi Mukulu, Mvidi Mukulu umuandamuna ne diyi bu dia dikubakuba dia mvula.
20Maweja-Nangila kutuluka ku lusongu lua mukuna wa Sinayi, kubikila Moshe. Awu pende kuitaba, kubanda pa mukuna. 21Maweja-Nangila kumuambila ne:
— Tuluka, ubele bantu ne: kabasemenyi pabuipi ne mukuna bua kummona. Bualu bobu benze nanku, bavule ba kudibu nebafue. 22Batuangaji badi mua kufika pabuipi nanyi, kadi bumushe mikiya. Tshianana ndi mua kubashipa.
23Moshe kuandamuna Maweja-Nangila ne:
— Bantu kabena mua kusemena pabuipi ne mukuna wa Sinayi to. Bualu wewe uvua mubadimuje bua bimanyine anu pa bule kuinshi kua mukuna.
24Nanku, Maweja-Nangila kuandamuna ne:
— Tuluka, uye kukeba muanenu Arone mu mitanda. Nubande nende. Kadi batuangaji ne bantu bonsu kababandi ku mukuna kundi to. Tshianana ndi mua kubashipa.
25Moshe kutuluka, kuya kuvua bantu, kubalondelaye bionsu bivua Maweja-Nangila mumuambile abi.

Tshimuangi 20
Mikenji dikumi
(Diel 5.6-21)
1Mvidi Mukulu kuakula, wamba ne:
2— Meme ndi Maweja-Nangila, Mvidi Mukulu webe, uvua mukupatule mu ditunga dia Ejipitu, muvuabu bakukuate ku bupika.
3“Kutendeledi mvidie mikuabu to, anu meme. 4“Kusongi mpingu ya mvidie. Kuenji tshimfuanyi tshia tshintu nansha tshimue, nansha tshidi mulu mu mavuba, nansha tshidi panshi pa buloba, nansha tshidi mu mayi adi muinshi mua buloba. 5Kukukuidi mpingu ya nanku. Kuyitendeledi, bualu meme ndi Maweja-Nangila Mvidi Mukulu webe. Ndi musue kuikala Mvidi Mukulu webe, meme nkayanyi. Nennyoke bantu bonsu badi bankina too ne ku ndelanganyi yabu ya musangu muisatu nansha muinayi. 6Kadi bantu badi bannange, batumikile mikenji yanyi, nembanange, mbenzele bimpe too ne ku ndelanganyi tshinunu.
7“Kutedi dina dianyi meme, Maweja-Nangila Mvidi Mukulu webe, tshitelatela, bualu meme nengangate muntu yonsu udi kayi unemeka dina dianyi bu muena tshibawu.
8“Uwluke dituku dia Dikisha, udinemeke, bualu ndia tshijila. 9Wenze midimu yebe yonsu matuku asambombu. 10Dituku dia muanda mutekete ndia Dikisha, dia kunnemeka anu meme Maweja-Nangila. Kuenji mudimu dituku adi, nansha wewe, nansha bana bebe ba balume nansha ba bakaji, too ne bapika ne benyi badi basombe mu ditunga dienu. Kabidi bimuna bienu kabienji mudimu to. 11Bualu meme Maweja-Nangila ndi mufuke diulu, mayi manene ne bionsu bidimu, anu mu matuku asambombu. Meme kuikisha dituku dia muanda mutekete, kudijidila, bua dikale dituku dia Dikisha.
12“Nemeka tatuebe ne mamuebe, nanku neulale bidimu bia bungi pa buloba bundi meme Maweja-Nangila Mvidi Mukulu webe mukupeshe.
13“Kushipi muntu.
14“Kuendi tshiendenda.
15“Kuibi.
16“Kushiminyinyi mukuenu bualu. 17“Kualakanyi tshintu nansha tshimue tshia mukuenu: nansha nzubu wende, mukajende, mupika wende, ngombe wende, mpunde wende.”
18Bantu bonsu bumvue makubakuba ne miadi ya mpungi, bamone kabidi miela ya mvula ne muinshi ufuima ku mukuna, kutshinabu, kuzakalabu, kuimanyinabu pa bule. 19Bavua bambila Moshe ne:
— Wewe nkayebe utuambile malu onsu, netuteleje. Kadi Mvidi Mukulu kakudi netu nansha. Patupu netufue.
20Moshe kubandamuna ne:
— Kanutshinyi to. Mvidi Mukulu mmufike bua kunuteta, bua numutshine, nulekele buenzayi.
21Bantu bonsu bavua bimanyine pa bule. Anu Moshe nkayende ke uvua musemene pabuipi ne divuba difike, muaba uvua Mvidi Mukulu.
Mikenji idi itangila tshilambuilu tshia milambu
22Nanku, Maweja-Nangila kutuma Moshe kabidi bua kuambila bena Izrayele ne:
— Nuadimuenyi nkayenu mundi nyukila nenu, meme muikale mulu. 23Kanuenji mpingu ya mvidie, mifula ne biamu bitoke bia mushinga mukole nansha ne mpawungi. Kanuenji mvidie inudi nutendelela pamue nanyi! 24Kadi nungenzele tshilambuilu tshibaka ne buloba. Pa mutu patshi nundambuilepu milambu ya kuosha ne ya ditua ndondu, nusungula munkatshi mua ngombe, mbuji ne mikoku yenu. Miaba yonsu indi mumuambile bua nuenu kuntendelela, nengikale munkatshi muenu bua kunuela lupemba. 25Nanku, panuasua kungashila tshilambuilu tshia mabue, mabue awu ikale anu majima. Kanuena mua kuasonga ne biamu to. Bualu panudi nualenga ne biamu bienu bia bantu, kaena andengelela kabidi to. 26Pashishe, tshilambuilu katshikadi ne bibandilu to, bualu butaka bua udi ubanda bua kundambula milambu budi mua kumueneka.

Tshimuangi 21
Mikenji bua bapika bikale bena Ebrewu
1— Mikenji mikuabu iudi mua kuambila bena Izrayele idi nunku: 2“Nuenu basumbe muena Ebrewu, anuenzele mudimu wa mupika anu bidimu bisambombu. Kadi tshidimu tshia muanda mutekete, numulekele tshianana, kayi unufuta to. 3Panuikala bamusumbe nkayende, numutekela kabidi anu nkayende. Kadi panuikala bamusumbe ne mukajende, nubalekele bonsu babidi. 4Panuikala baselela mupika mukaji, mukaji awu munulelele bana ba balume nansha ba bakaji, nulekele mupika awu anu nkayende. Mukaji ne bana bishale bia mfumu uvua mumusumbe awu. 5Pikala muntu awu wamba ne: ndi munange mfumuanyi, ndi musue kushala ku bupika bua kusombela mukajanyi ne bana banyi, 6nanku mfumuende nealombe Mvidi Mukulu bua ajadike bualu ebu. Nebimanyike muntu awu ku tshiibi nansha ku tshipanda tshia ku nzubu kuende. Nebamutubule ditshi muaba awu, bua ashale mupika too ne ku lulu luende.
7“Muntu musumbishe muanende wa bakaji ku bupika, kabena batekela mukaji awu bu mudibu batekela muntu mulume to. 8Pikala mukaji awu kayi ulengelela kabidi mfumuende uvua mumusumbe bua ikale mukajende, nanku nebamupikule kudi tatuende. Kadi mfumuende uvua mumusumbe kena mua kumupana kudi muntu udi kayi muena Izrayele to, bualu ke kuenzela mupika awu bibi. 9Pikala muntu musumbile muanende wa balume mupika bua ikale mukajende, alame mupika mukaji awu bilondeshile mikenji ya kulama bana ba bakaji. 10Nansha mfumu awu musela mukaji mukuabu, kena mua kupepeja mukaji wa kumpala awu, nansha ku biakudia, nansha ku bilamba ne ku dimubuelela dia mu nzubu. 11Nanku, pikala mulume awu kayi muenzele mukaji wa kumpala malu awu asatu, mukaji udi mua kumuka, kayi ufuta to.
Mikenji idi ikebela muntu lufu
12“Muntu udi ushipa mukuabu ku mituutu, nebamushipe pende ku mituutu. 13Pikala muntu mushipe mukuabu mu mpukapuka, kayi ne muoyi wa kumuenzela bibi, mushipianganyi neabutame muaba unganuleja. 14Pikala muntu mutekete mukuende tshiji, mumushipe ku bukole ne budimu, nansha yeye ku tshilambuilu tshianyi, numukuate numushipe.
15“Muntu udi utuuta tatuende nansha mamuende, numushipe.
16“Muntu udi wiba muntu, numushipe, nansha basangane muntu awu ku nzubu kua muivi, nansha yeye mumane kumupana.
17“Muntu udi wela tatuende nansha mamuende milawu, numushipe.
Mituutu ne mputa
18“Pikala bantu babidi batandangane, umue utuuta mukuabu bikole ne bisusu, nansha mumuase dibue, pikala uvuabu batuuta mushale mu bulalu usama, kayi mufue, 19nansha mushale utebuka ne mutshi, wendakana pambelu, mututshianganyi awu neafute amu tshibawu, bua matuku avua mubedi mushale mu bulalu ne bua kumondapisha too ne pumvuaye bimpe.
20“Muntu mutuute mupika wende mulume nansha mukaji ne mutshi, mumushipe musangu umue, numunyoke. 21Kadi pikala mupika awu mufue kunyima kua dituku dimue nansha kua matuku abidi, nebalekele mututshianganyi, bualu mbintu biende.
22“Pikala bantu balume batandangane, mukuabu kusakila mukaji muikale ne difu, mukaji kutula difu adi, kayi mushale usama, uvua mumusakile neafute tshibawu tshionsu tshikala bayende wa mukaji mulombe kudi balumbuluishi. 23Kadi pikala mukaji mupete njiwu, mbimpe kusombuela. Mushipi wa muntu, bamushipe. 24Mushipianganyi wa disu, bamushipe diende. Mupodianganyi wa dinu, bamupole diende. Mukoshanganyi wa tshianza, bamukose tshiende. Mukoshanganyi wa dikasa, bamukose diende. 25Moshanganyi wa kapia, bamoshe kende. Mutapianganyi wa mputa, bamutape pende. Mututshianganyi, bamufute pende.
26“Pikala muntu mutuute mupika wende mulume nansha mukaji mumushipe disu, amumushe ku bupika bua kufuta disu diende adi. 27Pikala muntu mupole dinu dia mupika wende mulume nansha mukaji, amumushe ku bupika bua kufuta dinu diende adi.
28“Pikala ngombe mulume mushipe muntu mulume nansha muntu mukaji ku nsengu yende, ngombe awu bamuase mabue, bamushipe. Kadi kabena mua kudia munyinyi wende to. Nanku muena ngombe awu kena yeye ne bualu to. 29Kadi pikala ngombe ne tshibidilu tshia kutua bantu nsengu, bamanyisha mfumuende, kayi utangila bu bualu, kayi umulama, nanku ngombe awu yeye mushipe muntu mulume nansha mukaji, bamuase mabue, bamushipe. Pashishe bashipe kabidi muena ngombe awu. 30Kadi pikalabu balombe muena ngombe tshibawu bua adipikule pa mutu pa kufuaye, nanku neafile bintu bionsu bidibu bamulombe. 31Pikala ngombe mutue nsongalume nansha nsongakaji nsengu mumushipe, muena ngombe neapete dinyoka dia momumue. 32Pikala ngombe mulume mutuute mupika mulume nansha mukaji ku nsengu, nebafute mfumu wa mupika awu nkanu ya tshiamu tshitoke tshia mushinga mukole makumi asatu. Kadi ngombe nebamushipe ku mabue.
33“Pikala ngombe nansha mpunde wa bende mufuile mu tshiina tshia mayi tshishale buashi, nansha tshiumbula katshiyi tshibuikila, 34muena tshiina neafute tshibawu. Kadi nyama udi mufue neashale mu dina dia muena tshiina.
35“Pikala ngombe milume ibidi mituangane, umue mushipe mukuabu, mbasumbishe ngombe uvua mushale ne muoyi. Bena ngombe nebabanyangane makuta ne munyinyi wa ngombe uvua mufue. 36Kadi pikala ngombe ne tshibidilu tshia kusangana nsengu, bamanyisha mfumuende, kayi musue kumulama, neapingaje ngombe wa muoyi, angate ngombe uvua mufue awu.
Kuiba bimuna
37“Pikala muntu muibe ngombe, mukoku nansha mbuji, yeye mushipe tshimuna atshi, nansha mutshisumbishe, neafute ngombe itanu bua ngombe umue awu, ne mikoku nansha mbuji inayi bua mukoku nansha mbuji umue awu.

Tshimuangi 22
1“Pikalabu bakuate muivi mu nzubu butuku, bamushipe, mumushipi kena ne tshilumbu to. 2Kadi pikalabu bakuate muivi mu munya, mumushipi udi ne tshilumbu. Pikala muivi katshiyi ne bintu bivuaye muibe abi, nebamupane, ashale mupika bua buivi buende.
3“Kadi bobu bamusangane ne bimuna bivuaye muibe abi bitshikale ne muoyi: ngombe, mpunde, mukoku nansha mbuji, bua tshimuna tshimue neafute bimuna bibidi.
Teka tshianza pa kebe
4“Pikala muntu mulekela bimuna biende binyange budimi bua bende, nansha mionji yende ya mvinyo, muena bimuna neapingajile muena budimi bimuma bilenga bia mu madimi ende.
5“Pikala muntu osha budimi buende, kapia aku kalambuke, kosha bikunyibua bia mu madimi a bende bitshidi ku miepu, nansha bidibu bamane kunowa babiteka mu bisumbu mu madimi, muntu uvua mutemeshe kapia neafute muena budimi.
6“Pikala muntu mutekesha makuta ende nansha bintu bikuabu bia mushinga ku nzubu kua muntu mukuabu, bintu abi bijimine, bobu bakuate muivi, bua tshintu tshimue neafute bintu bibidi. 7Kadi pikalabu kabayi bakuate muivi, muena nzubu awu neaye kuditshipa kudi Mvidi Mukulu bua kujadika mudiye kayi muangate bintu abi. 8Pikala bantu batandangane bua bintu bijimine: ngombe, mpunde, mikoku, mbuji, bilamba nansha bintu bikuabu, nebaye kuditshipa bonsu babidi kudi Mvidi Mukulu. Wikale Mvidi Mukulu muambe ne: ke udi muibe awu, bua tshintu tshimue neafute bintu bibidi.
9“Pikala muntu mutekeshe mpunde, ngombe, mukoku nansha tshimuna tshikuabu ku nzubu kua mukuende bua kumulamima, tshimuna atshi tshifue, tshitapike mputa nansha tshibe kabayi bajadike udi muibe, 10mulami awu neaditshipe kumpala kua Maweja-Nangila bua kujadika mudiye kayi muangate bintu abi. Nanku muena bintu bidi bijimine, neitabe dijadika dia Maweja-Nangila adi. Kabakumufuta to. 11Kadi pikalabu bamuibe bimuna abi ku nzubu kuende, mulami neafute muena bintu. 12Pikala tshimuna tshikuata kudi nyama wa lonji, muena lubanza nealeje munyinyi wikala mushale bua kujadika. Nanku kakufuta to.
13“Pikala muntu musombe tshimuna tshia mukuende, tshimuna atshi tshitapike mputa, nansha tshifue, muenatshi kayipu, uvua musombe neafute. 14Kadi pikala muena tshimuna mudimuene bionsu bivua bienzeka abi, kabena mua kumufuta to. Anu mushinga uvuabu bafile bua kusomba tshimuna awu neujikije bualu.
Mikenji ya ditendelela ne ya nsombelu mulenga wa bantu
15“Pikala muntu mutombole nsongakaji udibu kabayi banji kusela, afile biuma bua kusela mukaji awu. 16Kadi pikala tatuende wa mukaji ubenga mulume awu, mulume neafute biuma bionsu bidibu bafidila nsongakaji utshidi kamama.
17“Mukaji muena mupongu, numushipe.
18“Muntu yonsu udi ulala ne nyama, numushipe.
19“Muntu yonsu udi utendelela mvidie ya bisamba bikuabu, uyilambula milambu, kayi ulambula amu Maweja-Nangila, numushipe.
20“Kanutatshishi muenyi, kanumukengeshi. Bualu nuenu nuvua benyi mu ditunga dia Ejipitu. 21Kanukengeshi bakaji bakamba nansha bana ba nshiya. 22Bualu bobu badile, bambikile, nembateleje. 23Nemfike munda, nnushipe ne muela. Nanku bakaji benu nebashale bakamba, bana benu nebashale bana ba nshiya.
24“Pikala muntu mupela wa mu tshisamba tshianyi ukenga, wewe mumusombeshe makuta, kumulombi tshia kasombela to.
25“Tshilamba tshidi mukuebe udibuikila, wewe mutshikuate lukola, umupingajilatshi anu dituku dimue. 26Bualu ke tshiende tshidiye natshi bua kudibuikila. Kadi pawakandamana natshi, yeye neadibuikile tshinyi? Nanku, yeye mudile, mumbikile, nemmuteleje, bualu meme ndi muena luse.
27“Kanumpendi meme Mvidi Mukulu wenu. Kanuedi mulombodi wa tshisamba tshienu tshia bena Izrayele milawu.
28“Panudi nupola bintu bia tshianyi bia mu madimi enu, nubindambule lukasa, nansha bimuma bia maluvu.
“Nundambule kabidi muanenu wa balume muanabute.
29“Nundambule muanabute wa ngombe yenu, mikoku yenu, mbuji yenu. Muana wa balume wa bimuna abi, neashale kudi mamuende anu matuku muanda mutekete. Dituku dia muanda mukulu numundambule.
30“Nuenu nenuikale bantu banyi ba tshijila, kanuena mua kudia munyinyi wa nyama wa tshisuku uvua nyama ya lonji mishipe. Munyinyi awu nuwelele mbwa.

Tshimuangi 23
Nsombelu muakane wa bantu
1“Kanuikadi ne biakulakula, kanubuelakanyi ne bena buenzayi bua kubajadikila bualu bua dishima. 2Kanulondi bibidilu bia bena buenzayi, nansha bobu ba bungi. Kanuitabi meyi a bantu badi bajadika bualu bua dishima, nansha bobu ba bungi. 3Kanubingishi mupele mu dikosa dia tshilumbu, padiye kayi wamba bulelela.
4“Nuenu bamone ngombe nansha mpunde wa muena lukuna nenu mujimine, numupingaje kudi mfumuende. 5Nuenu basangane mpunde wa muena lukuna nenu mudishinde ne bujitu, kanupitshi to. Numujule pamue ne muena lukuna, nuakaje bujitu.
6“Kanupishi muntu nansha yeye muena dikenga ku dikosa dia tshilumbu kumpala kua bandumbulula padiye wamba bulelela. 7Kanuteleji muena biakulakula. Kanushipi udi kayi ne bualu nansha muntu muakane, bualu meme nempishe bena buenzayi bua nanku. 8Kanuangatshi tshintu tshia mabuejila, bualu tshintu tshia nanku tshidi tshipangisha mulumbuluishi mua kuambaye bulelela. Bualu neabingishe muntu uvua mupile.
9“Kanukengeshi muenyi, bualu nudi bamanye dikenga diende, bu munuvua penu benyi mu ditunga dia Ejipitu.
Tshidimu tshia Dikisha ne dituku dia Dikisha
10“Bidimu bilondangane bisambombu, nukune biakudia, nubinowe kabidi. 11Kadi, tshidimu tshia muanda mutekete, kanudimi to. Bidi bishale pa madimi nebabiangate kudi bapele banudi nabu, bikuabu nebabidie kudi nyama ya mu mpata. Nuenze nanku kabidi bua mitshi yenu inudi nukuna ya maluvu ne ya tumuma tua olive.
12“Nuenze midimu yenu matuku asambombu. Kadi nuikishe dituku dia muanda mutekete, bua bapika benu ne benyi benu badi banukuatshila mudimu bamone mua kuikisha, kabidi bua nyama yenu ya mpunde ne ya ngombe imone mua kuikisha payi.
13“Nulame malu andi meme Maweja-Nangila munuambile aa. Kanutendeledi mvidie ya bisamba bikuabu. Kanuyitedi mukana muenu.
Bibilu binudi ne bua kuenza mu Izrayele
(Fuanyikija ne 34.18-26; Diel 16.1-17)
14“Nuikale nungenzela bibilu bisatu ku tshidimu tshionsu. 15Tshibilu tshia kumpala tshikale tshia mampa adi kaayi mela buanga. Nutshienze mu ngondu wa Abibe matuku malondangane muanda mutekete. Nudie mampa awu, anu mushindu umvua munuambile. Bualu ngondu awu ke unuvua bapatuke mu Ejipitu. Kanufiki kundi kanuyi ne milambu to.
16“Tshibilu tshibidi tshikala tshia kunowa bintu bia kumpala bia mu madimi enu.
“Tshibilu tshisatu nuikala nutshienza ku ndekelu kua tshidimu, pajika dinowa dia bintu bia mu madimi enu.
17Nanku bantu balume bonsu nebikale bamueneka kumpala kua Maweja-Nangila misangu isatu ku tshidimu mu bibilu abi.
18“Kanuena mua kundambula milambu ya mashi a nyama pamue ne mampa adi mela buanga. Kabidi, mu bibilu abi, kanushiyi mafuta a nyama inudi nundambula bua kulalawu ne mu dinda to.
19“Bintu bia kumpala binudi nunowa mu madimi enu, nufike nabi mu nzubu wanyi, bualu ndi Maweja-Nangila Mvidi Mukulu wenu.
“Panudi nulamba munyinyi wa muana wa mbuji, kanuedimu mabele a mamuende to.
Bidi Mvidi Mukulu mubalaye kumpala kua luendu
20“Mutumibue wanyi neafike kunudi bua kunulama mu njila ne kunufikisha ku muaba undi munulongoluela. 21Kadi, nudimuke! Pafika mutumibue wanyi, nuitabe bionsu bidiye unuambila. Kanumufikishi munda, kanumutombokedi. Bualu kena mua kunufuila luse ku bubi buonsu bunudi nuenza. Bionsu bidiye wenza, udi ubienza mu dina dianyi. 22Kadi, nuenu bitabe diyi diende, bakumbaje bionsu bindi ngamba, meme Maweja-Nangila nenduishe bantu bonsu badi banuelela meji mabi.
23“Kabidi mutumibue wanyi awu, neende kumpala kuenu bua kunufikisha mu ditunga dia bena Amore, bena Iti, bena Perizi, bena Kenaane, bena Ivi ne bena Yebusa. Nembutule bena bisamba ebi bionsu. 24Nanku, kanuena mua kunemeka mvidie idibu batendelela. Kanuena mua kuyikukuila nansha kulonda bibidilu bia bisamba abi. Kadi, nuzaze mpingu ya mvidie ayi. Nushimbule makunji abu a mabue. 25Nuntendelele anu meme Maweja-Nangila Mvidi Mukulu wenu. Nanku nennuele lupemba, nenupete bia kudia ne mayi a kunua. Nennumbushile masama adi mua kunutatshisha. 26Mu ditunga dienu kamuakuikala bakaji batula mafu. Meme Maweja-Nangila nennushiye ne muoyi pa buloba matuku a bungi.
27“Kadi bonsu badi basue kunuluisha, meme nembakuatshishe bowa, banutshine, bapange mua kunuluisha, banunyeme. 28Nentume tshipupu tshia tuishi bua kunyemesha bena Ivi, bena Kenaane ne bena Iti kanuyi banji kufika. 29Kadi tshiakuipata bantu bonsu anu tshidimu tshimue to. Bualu nyama ya mu mpata idi mua kuvulangana, ditunga didi mua kunyanguka. 30Nembipate ku kakese ku kakese too ne panuavulangana bua nuenu kupiana ditunga. 31Nanku, ditunga dienu nedikale dialabale, dituadijile ku Mayi manene makunze too ne ku mayi a bena Peleshete. Nedikale dituadijile kabidi ku tshipela tshia Sinayi too ne ku musulu wa Perate. Meme nennupeshe bukole bua kuipata bena matunga onsu aa. 32Kanumvuanganyi ne bena matunga abu. Kanutendeledi mvidie idibu batendelela. 33Kanusombi nabu ditunga dimue, bualu badi mua kunulongesha bua nuenu kuntombokela, kutendelela mvidie yabu.”

Tshimuangi 24
Mvidi Mukulu udi utua ndondu ne bena Izrayele
1Maweja-Nangila kuambila Moshe ne:
— Bikila Arone, Nadabe, Abihu ne bakulu ba bena Izrayele makumi muanda mutekete. Ubande ku mukuna kundi eku bua kutendelela. Kadi, batuile binu pa bule. 2Anu wewe nkayebe usemena pabuipi nanyi. Bena Izrayele bonsu kabena mua kubanda ku mukuna eku to.
3Moshe kupueka bua kumanyisha bantu meyi ne mikenji bivua Maweja-Nangila mumuambile. Bantu bonsu kuitaba ne:
— Netuenze bionsu bidi Maweja-Nangila muambe.
4Moshe kufunda meyi onsu a Maweja-Nangila mu mukanda. Kujukaye dinda dionsu, kuasaye tshilambuilu kuinshi kua mukuna. Kujulaye kabidi makunji a mabue manene dikumi ne abidi. Tshisamba tshionsu tshia bena Izrayele tshivua ne dikunji diatshi. 5Pashishe, Moshe kutuma nsongalume ya bena Izrayele, bua kuoshila Maweja-Nangila nyama mijima, ne bua kumulambula ngombe milume, bua mulambu wa ditua ndondu. 6Moshe kuangata mashi a nyama ayi kuela mu dilongu. Makuabu kuamiaminaye ku tshilambuilu. 7Pashishe, kubalaye ne diyi dikole mukanda wa meyi a ndondu uvua Maweja-Nangila mutue ne bantu. Bantu bonsu kuitaba ne:
— Netuenze bionsu bidi Maweja-Nangila muambe.
8Moshe kuangata kabidi mashi avua mashale mu dilongu, kuamiamina bena Izrayele pambidi, wamba ne:
— Mashi aa, adi ajadika ndondu uvua Maweja-Nangila mutue nenu pavuaye nnumanyisha meyi ende.
9Pashishe, Moshe, Arone, Nadabe, Abihu ne bakulu ba bena Izrayele makumi muanda mutekete kubanda ku mukuna. 10Kumonabu Mvidi Mukulu wa Izrayele, muimane pa mabue matoke a mushinga mukole, engelela. Mabue awu avua mafuanangane ne mubidi wa tshibuashibuashi. 11Bakulu ba bena Izrayele bamane kumona Mvidi Mukulu nanku, kudiabu, kunuabu pamue. Kadi Mvidi Mukulu kena muenzele bakulu ba bena Izrayele abu bibi to.
Moshe udi umonangana ne Mvidi Mukulu ku mukuna
12Maweja-Nangila kuambila Moshe ne:
— Banda ku mukuna kundi eku usombaku. Nenkupeshe mabue adi ne mikenji indi mufunde bua uyilongeshe bantu.
13Moshe kujuka ne Yoshuwa uvua umuambuluisha, kuambilaye bakulu ne: 14“Nushale batuindile muaba ewu too ne pawapingana. Padi muntu ne bualu, aye kudi Arone ne Ure, banudi nushala nabu.” 15Moshe kubanda ku mukuna. Mukuna awu uvua mubuikile kudi divuba. 16-17Butumbi bua Maweja-Nangila buvua ku mukuna wa Sinayi. Kumuenekabu ku mesu a bena Izrayele bu kapia kakole ku lusongu lua mukuna. Divuba kushala dibuikila mukuna awu matuku asambombu. Dituku dia muanda mutekete, Maweja-Nangila kubikila Moshe mu divuba. 18Moshe kubuela munda mua divuba, kubanda kabidi pa mukuna, kushalaku matuku makumi anayi a munya ne a butuku.

Tshimuangi 25
NZUBU WA MVIDI MUKULU
Milambu ya bena Izrayele
(Tshim 35.4-9)
1Maweja-Nangila kuambila Moshe ne:
2— Ambila bena Izrayele bikale bandambula milambu, bayifila amu kudi bantu ba muoyi muimpe. 3Milambu ayi ikale ya mushindu ewu: ya tshiamu tshia mpawungi, ya tshiamu tshitoke tshia mushinga mukole ne ya tshiamu tshikunze, 4bilamba bifikuluke, bikunzubile, bikunze kunzuu, bilamba bia ndanda ne bia boya bua mbuji, 5biseba bia mikoku ya bimpanga bilaba kakula, biseba bia nyama ya nkonga wa mu mayi, mutshi wa ndunga ne 6mafuta a kuela mu muendu, manananshi a kusambakaja ne mafuta a kulaba, manananshi makuabu a kuosha, 7mabue a mushinga mukole a kuteka mu tshilamba tshia efode tshidi mutuangaji munene uvuala, ne tshilamba tshidiye uteka pa tshiadi. 8Nanku, bena Izrayele bandongoluele muaba wa tshijila, bua ngikale munkatshi muabu. 9Nzubu awu, ne bintu bia kutekamu, bikale anu mushindu undi nkuleja.
Mushete wa ndondu
10“Bena Izrayele bangenzele mushete wa mitshi ya ndunga, bule buawu buikale bua metre umue ne santimetre makumi abidi ne itanu, butshiama buawu buikale santimetre makumi muanda mutekete ne itanu, butumbuke buawu buikale kabidi santimetre makumi muanda mutekete ne itanu. 11Kadi, ulamike tshiamu tshia mpawungi munda mua mushete, panyima pawu ne ku mibangu. 12Pashishe, wenza nkanu inayi ya tshiamu tshia mpawungi ya kulamika ku matumba anayi a mushete, ibidi ku luseke, ibidi ku luseke lukuabu. 13Ukose kabidi mitshi ya ndunga ibidi, uyilamike tshiamu tshia mpawungi ku nseke yonsu. 14Ubueje mitshi ayi mu nkanu idi ku nseke yonsu ibidi bua kuambuilaku mushete. 15Mitshi eyi ishale mu nkanu ya mushete kashidi. 16Mu mushete amu utekemu mabue, adi ne mikenji ingakupesha, idi ijadika ndondu.
17“Pashishe, wenze tshibuikidiji tshia mushete tshia tshiamu tshia mpawungi. Bule buatshi buikale metre umue ne santimetre makumi abidi ne itanu. Butshiama buikale bua santimetre makumi muanda mutekete ne itanu. 18Kadi, pa tshibuikidiji tshia mushete apu, ku nseke ibidi ya mu bule buawu, wenzapu mpingu ibidi ya tshiamu tshia mpawungi, ileja Bakerubine. 19Bimfuanyi bia Bakerubine bibidi abi, bikale bilamakane ne tshibuikidiji tshia mushete, etshi ku ndekelu, tshikuabu ku ndekelu. 20Bimfuanyi abi, bikale bitangilangane, binangile pa tshibuikidiji tshia mushete, biolola mapuapua mulu bua kubuikila mushete awu. 21Mu mushete awu, utekemu mabue andi nkupesha adi ajadika ndondu. Pashishe, ubuikile tshibuikidiji ku mushete aku. 22Netumonangane nebe anu pa tshibuikidiji tshia mushete awu. Pankatshi pa Bakerubine abu, ke pandi nkupela mikenji idi itangila bena Izrayele.
Mesa a kulambuila Mvidi Mukulu mampa
23“Pashishe, wenze mesa a mutshi wa ndunga. Bule buawu buikale bua metre umue. Butshiama buawu buikale bua santimetre makumi atanu, ne butumbuke buawu buikale bua santimetre makumi muanda mutekete ne itanu. 24Mesa awu, ulamikaku tshiamu tshia mpawungi ku nseke ne ku mibangu yawu kabidi. 25Wenzaku mabaya malamika tshiamu tshia mpawungi. Butshiama buawu buikale santimetre muanda mukulu. Mabaya adi manyunguluila mesa awu, ikale malamika tshiamu tshia mpawungi. 26Wenza nkanu inayi ya tshiamu tshia mpawungi. Uyilamike mu matumba anayi pa buipi ne mikolu yonsu inayi ya mesa. 27Usuike nkanu ayi ku mabaya bua kubuejamu mitshi ya kuambuila mesa. 28Usonge kabidi mitshi ya ndunga ibidi, uyilamike tshiamu tshia mpawungi ku nseke. Wela mitshi ayi mu nkanu bua kuambula nayi mesa. 29Wenza bintu ebi ne tshiamu tshia mpawungi: malongu masalame, makopu, ngesu ne mabungu a kulambuila maluvu. 30Mampa a tshijila anudi nundambula, ashale anu pa mesa apu kashidi.
Tshitekelu tshia muendu
31“Wenza kabidi tshitekelu tshia muendu anu tshia tshiamu tshia mpawungi nkayatshi. Tshikale tshikuatakane: mikolu, matamba, makopu, tulongu tukese, mapu a bilongu bienza anu tshintu tshimue. 32Tshitekelu tshia muendu atshi, tshikale ne matamba asambombu. Asatu ku luseke, asatu ku luseke lukuabu. 33Ku ditamba dionsu kuikale makopu asatu mafuanangane ne bilongu bia mutshi wa amande, kabidi ne bilongu ne mapu a bilongu biawu. 34Ku tshitekelu tshia muendu aku, wenzaku kabidi makopu anayi mafuanangane ne bilongu bia mutshi wa amande, kabidi ne bilongu ne mapu a bilongu biawu. 35Matamba asambombu adi malamakaja abidi abidi ku tshitekelu, mikale ne dipu muinshi muawu. 36Kadi, matamba onsu ne mapu, bikale anu bilamakane, kabidi bienza ne tshiamu tshia mpawungi nkayatshi. 37Wenze miendu muanda mutekete. Uyiteke ku tshitekelu bua itokeshe muaba awu. 38Nanku, nkala ne tulongu tukese bikale anu bia tshiamu tshia mpawungi nkayatshi. 39Bua kuenza tshitekelu tshia muendu ne bintu bionsu bidiku, ubienza ne kilo makumi asatu ya tshiamu tshia mpawungi nkayatshi. 40Wewe Moshe, wenzeje bintu bionsu abi anu mushindu umvua mukuambile ku mukuna eku.

Tshimuangi 26
Muaba wa tshijila
1“Ungenzele muaba wa tshijila, mulongolola ne bilamba dikumi bia ndanda. Kadi, bilamba abi bikale bifikuluke, bikunzubile ne bikunze kunzuu. Ku bilamba abi, uzolaku Bakerubine bikale ne mapuapua. 2Tshilamba tshionsu, tshikale ne metre dikumi ne anayi mu bule ne metre abidi mu butshiama. Bilamba bionsu bikale anu bule bumue. 3Nanku, ulamakaja bilamba bitanu bitanu. 4Kadi, ku mibangu ya tshisumbu tshia bilamba tshionsu, usuikaku makopa ne mukaba mufikuluke. 5Makopa awu, ikale makumi atanu ku tshilamba ku ndekelu kua tshisumbu tshionsu tshia bilamba bitanu, ikale kabidi makanangane. 6Wenze nkanu makumi atanu ya tshiamu tshia mpawungi bua kusuikakaja bisumbu abi bibidi, bienza ntenta umue.
7“Wenze ntenta mukuabu ne bilamba dikumi ne tshimue, bia boya bua mbuji, bua kubuikila pa mutu pa muaba wa tshijila.
8Tshilamba tshionsu tshikale ne metre dikumi ne atanu mu bule, ne metre abidi mu butshiama. 9Ulamakaje bangabanga bilamba bitanu. Pashishe ulamakaje bilamba bisambombu. Tshilamba tshisambombu netshikale tshilembeleja mu mushiku wa mbelu. 10Usuike makopa makumi atanu ku mibangu ya tshilamba tshia ndekelu tshia luseke lumue. Usuike makopa makuabu makumi atanu ku mibangu ya luseke lukuabu. 11Wenze nkanu ya tshiamu tshikunze makumi atanu ya kuela mu makopa awu, bua ntenta amueneke bu tshintu tshimue. 12Kadi mu butshiama bua bilamba abi, tshisongu tshidi tshipite bule tshikale tshilembeleja panyima pa muaba wa tshijila. 13Mu bule bua bilamba abi, tshilamba tshidi tshipite bule, utshibuikile tshitupa ku luseke, tshitupa ku luseke lua muaba wa tshijila. Nanku muaba wa tshijila newikale mubuikila bimpe. 14Bua kulama ntenta muibidi bidi bimpe, utentakaje ntenta mukuabu wa biseba bia mikoku ya bimpanga, bilaba kakula, ne mukuabu wa biseba bia nyama wa nkonga wa mu mayi.
15“Pashishe, upande mabaya a mutshi wa ndunga a kuimanyika nawu muaba wa tshijila. 16-17Dibaya dionsu dikale bule bua metre itanu ne butshiama bua santimetre makumi muanda mutekete ne itanu. Mabaya awu, ikale ne mpoku bua kulamakaja abidi abidi. 18Wenze mabaya makumi abidi, a kuteka muaba wa tshijila luseke lua kuinshi. 19Mabaya awu, ikale ne bitaku makumi anayi bienza ne tshiamu tshitoke tshia mushinga mukole. Dibaya dionsu dikale ne bitaku bibidi ne mpoku ibidi bikumbanangane. 20Wenze mabaya makuabu makumi abidi, a kuteka muaba wa tshijila luseke lua ku mutu. 21Mabaya awu, ikale ne bitaku makumi anayi bienza ne tshiamu tshitoke tshia mushinga mukole. Dibaya dionsu dikale ne bitaku bibidi. 22Wenze kabidi mabaya asambombu, a kuteka muaba wa tshijila luseke ludi diba dibuelela. 23Wenze mabaya abidi a mushindu mukuabu, ku matumba a kumfundu. 24Mabaya abidi awu, ikale malamakaja kulu ne lukanu, mapanduluke kuinshi. Ikale anu mushindu umue bua kuenza matumba a muaba wa tshijila. 25Panyima pa muaba wa tshijila, pikala nanku mabaya muanda mukulu menza ne bitaku dikumi ne bisambombu bia tshiamu tshitoke tshia mushinga mukole. Dibaya dionsu dikale ne bitaku bibidi.
26“Wenze mitshi itanu ya ndunga, bua kulamakaja nayi mabaya ku luseke lua muaba wa tshijila. 27Mitshi ya ndunga mikuabu itanu, uyiteke milamakaje ne mabaya adi ku luseke lukuabu lua muaba wa tshijila. Mikuabu itanu, uyilamakaje ne mabaya adi panyima pa muaba wa tshijila luseke ludi diba dibuelela. 28Kadi, mutshi udi pankatshi pa muaba wa tshijila, wikale mule mutue eku ne eku. 29Pashishe, ku mabaya onsu ne mitshi, ulamikaku tshiamu tshia mpawungi. Wenze nkanu ya mpawungi ya kubueja mitshi. 30Uvuluke mua kuasa nzubu ewu anu mushindu umvua mukuleje ku mukuna eku.
31“Batedi benze tshilamba tshinene tshia mu mushiku wa mbelu. Tshikale tshitela ne buanda bua ndanda busambakaja ne bua miosa ya nyama bufikuluke, bukunzubile ne bukunze kunzuu. Kabidi, tshikale tshizola bimfuanyi bia Bakerubine. 32Tshilamba atshi tshikale tshipopela ne misonsu ya tshiamu tshia mpawungi, ku makunji anayi a mitshi ya ndunga, mabuikila ne tshiamu tshia mpawungi. Makunji anayi awu, ikale mateka mu bitaku binayi bia tshiamu tshitoke tshia mushinga mukole. 33Ulembeleje tshilamba ku nkanu.
“Usokoke mushete udi ne meyi ne mikenji panyima pa tshilamba atshi. Tshilamba atshi netshikale tshilembeleja bua kunuleja muaba wa tshijila ne muaba wa tshijila menemene. 34Uteke mushete wa Maweja-Nangila awu pa nkayawu muaba wa tshijila menemene. Pashishe, ubuikile tshibuikidiji. 35Uteke mesa muaba wa tshijila luseke lua ku mutu wa ditunga. Uteke tshitekelu tshia muendu tshitangilangane ne mesa luseke lua kuinshi kua ditunga.
36“Tshilamba tshia kulembeleja mu mushiku wa mbelu wa ntenta, tshikale tshitela bimpe ne buanda bua ndanda busambakaja ne bua miosa ya nyama bufikuluke, bukunzubile ne bukunze kunzuu. 37Wenze kabidi makunji atanu a mutshi wa ndunga, malamike tshiamu tshia mapwungi. Ku makunji aku kuikale tshilamba tshipopela ne misonsu ya tshiamu tshia mpawungi. Wenze bitaku bitanu bia tshiamu tshikunze bua makunji awu.

Tshimuangi 27
Muaba wa kulambuila milambu
1“Pashishe, wenze tshilambuilu tshia mabaya a mitshi ya ndunga tshia kuoshila milambu. Tshikale ne metre abidi ne tshitupa nseke yatshi yonsu. Butumbuke buatshi buikale metre umue ne tshitupa. 2Mu matumba onsu anayi a tshilambuilu, ulamikamu nsengu ya mabaya milamakane ne tshilambuilu. Kabidi, tshilambuilu tshijima tshikale tshilamike tshiamu tshikunze. 3Wenze bintu bia kuenza nabi mudimu mu tshilambuilu ne tshiamu tshikunze: tshintu tshia kuboya natshi butu, bikasu, malongu, nkala bua kuambula munyinyi, wenze kabidi ne mbabula. 4Uluke kabidi kakanu ka tshiamu tshikunze mu matumba onsu anayi. 5Kakanu aku, ukateke pankatshi pa tshilambuilu luseke lua kuinshi. 6Wenze mabaya abidi a mitshi ya ndunga a kubueja ku tshilambuilu. Ulamike tshiamu tshikunze ku mabaya aku. 7Ubueje mitshi ayi ku nkanu idi ku tshilambuilu nseke yonsu ibidi, bua kuambuilaku tshilambuilu. 8Tshilambuilu atshi, tshikale tshienza ne mabaya, kadi ushiye munda muatshi mutupu bu mumvua mukuambile ku mukuna eku.
Bilamba bia ku lupangu
9“Muaba wa tshijila wikale munyungulule ne lupangu. Lupangu alu, luikale lua bilamba bia buanda bua ndanda. Kuinshi kua lupangu, mu bule muikale metre makumi atanu a bilamba. 10Bilamba abi bikale bilamakaja ne nkanu ne milonda ya tshiamu tshitoke tshia mushinga mukole. Bikale bilembeleja ku makunji makumi abidi a tshiamu tshikunze. Makunji awu, ikale ne bitaku makumi abidi bia tshiamu tshikunze. 11Luseke lua ku mutu kua lupangu, bilamba bikale bule bumue bisuika mushindu umue. 12Kadi, luseke ludi diba dibuelela, mu butshiama bua lupangu, bilamba bikale metre makumi abidi ne itanu, bisuika ku makunji dikumi. 13Pashishe, mu mushiku wa mbelu, luseke ludi diba dipatukila, lupangu luikale kabidi ne metre makumi abidi ne itanu a bilamba mu butshiama. 14Mu mushiku wa mbelu, ku luseke ne ku luseke kuikale bilamba mutantshi wa metre muanda mutekete ne tshitupa. 15Kuikale makunji asatu ne bitaku bisatu. 16Mu mushiku wa mbelu wa lupangu, muikale tshilamba tshia bule bua metre dikumi, tshitela ne buanda bua ndanda ne bua miosa ya nyama bufikuluke, bukunzubile ne bukunze kunzuu. Ukudike tshilamba atshi, ku makunji anayi adi pa bitaku binayi. 17Milonda ya tshiamu tshitoke tshia mushinga mukole ayi, neyilamakaje makunji onsu adi nunyungulule lupangu. Nkanu ya bijengu neikale kabidi ya tshiamu tshitoke tshia mushinga mukole. Kadi, bitaku nebikale bia tshiamu tshikunze. 18Nanku, lupangu luikale ne metre makumi atanu mu bule ne metre makumi abidi ne itanu mu butshiama. Butumbuke buikale metre ibidi ne tshitupa ya bilamba bia buanda bua ndanda. Bitaku bia makunji bikale bia tshiamu tshikunze. 19Bintu bionsu bidi ku muaba wa tshijila, ne bidibu benza nabi muaba awu, too ne ku milonda ya bitupa idi ku ntenta wa muaba wa tshijila ne ku lupangu, bikale anu bia tshiamu tshikunze.
Mafuta a kuela mu muendu
20“Ubikile bena Izrayele, bakutuadile mafuta mapiamapia a kuela mu muendu, bua wikale utema matuku onsu dilolu. 21Mu ntenta wa kusambakena amu, Arone ne bana bende ba balume, batekemu tshitekelu tshia muendu. Tshitekelu tshia muendu atshi, tshikale kumpala kua tshilamba tshidi tshilembeleja bua kujika muaba udi mushete wa ndondu. Miendu ayi, ikale itema butuku ne munya muaba undi meme Maweja-Nangila. Bena Izrayele ne ndelanganyi yabu yonsu, balame mukenji ewu kashidi.

Tshimuangi 28
Bilamba bia batuangaji
1“Wambile mukuluebe Arone ne bana bende ba balume: Nadabe, Abihu, Elazare ne Itamare, ubumushe munkatshi mua bena Izrayele, bua bangenzele mudimu wa butuangaji. 2Kadi, uteleshile muanenu Arone bilamba bia tshijila bia lumu ne butumbi bia mudimu wende. 3Bilamba abi, babitele anu kudi bantu bandi meme Maweja-Nangila mupeshe tshipedi tshia butedi. Arone ikale uvuala bilamba abi, padibu bamujidila ne padiye ungenzela mudimu wa butuangaji. 4Bilamba abi bikale bia mushindu ewu: tshilamba tshia pa tshiadi, tshia efode, tshia muntumpu, tshia muinshi tshilengeja ne buanda bua mishindu mishilangane, tshifulu ne mukaba. Muanenu Arone ne bana bende ba balume nebavuale bilamba abi padibu benza mudimu wa butuangaji. 5Batele bilamba abi ne buanda bua miosa ya nyama, bufikuluke, bukunzubile, bukunze kunzuu, ne buanda bua ndanda ne bua mubidi wa mpawungi.
Tshilamba tshia efode
6“Nanku, tshilamba tshia efode tshia mutuangaji munene, tshikale tshitela kudi batedi ba kalanda-musenga. Tshikale tshitela ne buanda bua ndanda busambakaja ne bua miosa ya nyama bufikuluke, bukunzubile ne bukunze kunzuu. Tshilamba atshi, tshikale tshitela bimpe ne buanda bua mpawungi. 7Kadi, tshikale tshitela ne mampinda abidi ku nseke bua kutshivuala bimpe. 8Tukaba tudi mutuangaji munene uvuala natu tshilamba tshia efode, tuikale tua tshilamba atshi, tutela ne buanda bua mushindu umue. 9Wangate mabue a komaline abidi, ufundepu mena a bana ba Izrayele dikumi ne abidi. 10Pa dibue dimue ufundepu mena a bana basambombu, pa dibue dikuabu mena a bana basambombu, bilondeshile ku diledibua dia muana yonsu. 11Mena a bana awu, ikale mafunda pa mabue abidi, kudi muntu udi ne tshipedi, bu mudi tshitampi. Ikale mabueja mu masosu abidi engelela bu tshiamu tshia mpawungi. 12Mabue abidi awu, wateka pa mampinda abidi adi pa tshilamba tshia efode tshia mutuangaji munene. Ikale tshimanyinu tshia mena a bisamba dikumi ne bibidi bia bena Izrayele. Nanku, padi Arone wimane kumpala kua Maweja-Nangila, mena awu ikale amueneka pa makaya ende, bua meme Maweja-Nangila ngikale nnuvuluka amu kunuvuluka. 13Wenza masosu engelela bu tshiamu tshia mpawungi, 14uluke kabidi tukaba tukese tubidi tua tshiamu tshia mpawungi menemene tupindakaja bu mionji. Ututenteke mu masosu amu.
Tshilamba tshia pa tshiadi
15“Uteleshe tshilamba tshia kuvuala pa tshiadi, tshia pa dilumbulula. Tshilamba atshi, tshikale tshitela ne buanda bua ndanda, busambakaja ne bua miosa ya nyama bufikuluke, bukunzubile ne bukunze kunzuu. Tshikale tshitela bu tshilamba tshia efode ne buanda buengelela bu tshiamu tshia mpawungi. 16Tshilamba tshia pa tshiadi atshi, tshikale tshibombi tshimue tshia santimetre makumi abidi ne itanu nseke yonsu. 17Pa tshilamba atshi, pikale milongu ya mabue a mushinga mukole inayi: mulongu wa kumpala wikale ne mabue a rubise, topaze ne emerode. 18Mulongu muibidi wikale ne mabue a grenate, safire ne dia mbongu. 19Mulongu muisatu wikale ne mabue a yasinte, agate ne ametiste. 20Mulongu muinayi wikale ne mabue a krisolite, komaline ne yaspe. Dibue dionsu dikale dibueja mu disosu dia tshiamu tshia mpawungi didi ku tshilamba tshia pa tshiadi. 21Mabue awu, ikale dikumi ne abidi, bungi bua bana ba Yakobe. Dina dia muana yonsu dikale difunda pa dibue bu mudi tshitampi. Mabue awu, neikale tshimanyinu tshia bisamba dikumi ne bibidi bia bena Izrayele.
22“Ku tshilamba tshia pa tshiadi, kuikale tukanu tukese tubidi tua tshiamu tshia mpawungi menemene, tupindakaja bu mionji. 23Kuikale kabidi nkanu ibidi ya bijengu ya tshiamu tshia mpawungi, ya kusuika ku mutu kua tshilamba tshia pa tshiadi. 24Pashishe, usuike kakanu kakese ka majita ku nkanu ya bijengu yonsu idi ku tshilamba tshia pa tshiadi. 25Kadi, nsongu ibidi ya tukanu tukese atu, uyiteke ku masosu abidi a tshiamu tshia mpawungi, adi ku mampinda a tshilamba tshia efode. Tshilamba tshia pa tshiadi tshikale kumpala. 26Wenze kabidi nkanu ibidi ya bijengu ya tshiamu tshia mpawungi, uyiteke kuinshi kua tshilamba tshia pa tshiadi, bituangane ne tshilamba tshia efode. 27Wenza nkanu mikuabu ibidi ya bijengu ya tshiamu tshia mpawungi, uyiteke kuinshi kua mampinda adi kumpala kua tshilamba tshia efode. Nkanu ayi, ikale pa mutu pa tshilamba tshia efode bilamakaja ne tukaba. 28Usuikakaje nkanu ya bijengu idi ku tshilamba tshia pa tshiadi, ne idi ku tshilamba tshia efode ne muonji mufikuluke. Nanku, tshilamba tshia pa tshiadi netshikale pa mutu pa tshilamba tshia efode bilamakaja ne tukaba bua kabitukakanyi pa tshiadi.
29“Pikala Arone ubuela mu muaba wa tshijila, ikale uvuala tshilamba tshia pa tshiadi tshia dilumbulula, tshidi ne mena a bisamba bia bena Izrayele, bua meme Maweja-Nangila ngikale nnuvuluka amu kunuvuluka. 30Wewe Moshe, ubueje Urime ne Tumime mu tshilamba tshia pa tshiadi, tshia kuvuala pa kulumbulula. Arone ikale uvuala bintu abi misangu yonsu padiye wimana kumpala kuanyi meme Maweja-Nangila, bua kumanya tshindi musue kuenzela bena Izrayele.
Bilamba bikuabu bia batuangaji
31“Muntumpu wa Arone wikale onsu mujima wa tshilamba tshikunzubile. 32Muntumpu awu wikale ne nshingu. Ku nshingu aku, kuikale tukaba tutela bikole bu mudibu batela muntumpu wa mvita. 33Ku muntumpu aku, kuikale kabidi bintu bia mishindu mishilangane bifuanangane ne tumuma tua grenade. Kadi ubitele ne buanda bukunzubile ne bukunze kunzuu. Pashishe, kuinshi kua muntumpu aku, 34ulembelejeku ndibu ya tshiamu tshia mpawungi pankatshi pa tumuma tua grenade. 35Arone neavuale muntumpu awu diba didiye wenza mudimu wende wa butuangaji. Pikalaye wenza mudimu kumpala kuanyi nansha upatuka mu muaba wa tshijila bantu bonsu nebumvue muadi wa ndibu ayi. Nanku Arone kakufua to.
36“Pashishe, wenze tshitata tshia tshiamu tshia mpawungi tshifuanangane ne tshilongu. Ufundepu bu tshitampi ne: ‘Wa tshijila wa Maweja-Nangila. 37Tshitata atshi, utshisuike kumpala kua tshifulu ne mukaba mukunzubile. 38Padi Arone wasa tshifulu atshi, pandi ntshimona, nengikale mfuila bena Izrayele luse nansha bobu batupakana padibu bantuadila milambu.
39“Nebatelele kabidi Arone: tshilamba tshia muinshi tshia miosa ya nyama, tshifulu tshia buanda bua ndanda ne mukaba mulengeja.
40“Utelele bana ba balume ba Arone mintumpu, bifulu ne mikaba bia lumu ne butumbi.
41“Bilamba abi, wewe Moshe ubivuadike muanenu Arone ne bana bende ba balume, ubalabe mafuta, ubambike midimu yabu. Ke muudi mua kubabanjija nanku bua bashale benza midimu ya butuangaji. 42Ubatelele kabidi tuputula tua muinshi tua buanda bua ndanda, tumukila mu tshimonu too ne mu binu bua butaka buabu kabumueneki. 43Bilamba abi, Arone ne bana bende ba balume babivuale anu padibu babuele mu ntenta wa kusambakena, nansha padibu baye pabuipi ne tshilambuilu tshidi muaba wa tshijila bua mudimu wa butuangaji, nanku butaka buabu kabuakumueneka, kabuena bubakebela lufu to. Arone alame mukenji ewu kashidi ne ndelanganyi yende yonsu.

Tshimuangi 29
Dijidila dia batuangaji
1“Ujidile Arone ne bana bende ba balume ku mudimu wa butuangaji nenku:
“Usungule muana wa mukoku mulume umue ne bimpanga bibidi kabiyi kalema pambidi. 2Wangate bukula bua ntete, wenze mampa adi kaayi mela buanga ne mikata mikanga ne mafuta, kayiyi miela buanga. Wangate kabidi tukata tubidi tupepele tukanga ne mafuta, kadi katuyi tuela buanga. 3Ubiteke mu tshisaka tshimue, ubindambule meme Maweja-Nangila pamue ne ngombe mulume ne mikoku ya bimpanga ibidi.
4“Uye ne Arone ne bana bende ba balume ku mushiku wa mbelu wa ntenta wa kusambakena, uboweshe mayi. 5Pashishe, ujadike Arone bilamba biende bia tshijila: muntumpu, tshilamba tshia muinshi, tshilamba tshia efode tshia mutuangaji munene ne tshilamba tshia pa tshiadi. Pashishe, usuikakaje tukaba tudi ku tshilamba tshia efode. 6Wase Arone tshifulu ku mutu. Kadi, ku tshifulu aku, kuikale tshitata tshia tshijila. 7Umuele mafuta a tshijila pa mutu bua kumujidila. 8Ubikile bana ba balume ba Arone, ubavuadike mintumpu yabu. 9Ubasuike mikaba, ubase kabidi ne bifulu ku mutu. Ke muudi ne bua kubajiidila nanku, bua Arone ne ndelanganyi yende bashale batuangaji kashidi.
“Bua Arone ne bana bende kutuadija mudimu wa butuangaji, wenze nenku:
10“Uye ne ngombe mulume, kumpala kua mushiku wa mbelu wa ntenta wa kusambakena. Arone ne bana bende ba balume bamutenteke bianza pa mutu. 11Pashishe, ushipe ngombe awu kumpala kuanyi meme Maweja-Nangila, pabuipi ne mushiku wa mbelu wa ntenta wa kusambakena. 12Utue munu mu mashi a ngombe awu, ulabe mu matumba onsu a tshilambuilu. Mashi adi ashala, witshikije panshi kuinshi kua tshilambuilu. 13Wangate mafuta onsu adi ku mala, tuonyi ne mafuta atu, ne lutandatanda lua ku mutshima, ubioshe pa tshilambuilu. 14Ewu ke mulambu wa kukobolola nawu batuangaji. Kadi, tshiseba tshia ngombe awu, munyinyi ne mala bidi bishale, uye kubiosha anu mutantshi mule ne mitanda.
15“Wangate kabidi mukoku wa tshimpanga, Arone ne bana bende ba balume J batentekapu bianza, 16wewe uukose mutu, usashile mashi ku nseke yonsu ya tshilambuilu. 17Usaye mukoku wa tshimpanga awu, usukule bia munda ne mikonu. Ubiteke pa tshilambuilu pa mutu pa munyinyi ne mutu. 18Woshe bintu bionsu abi, bua bikale mulambu wa kuosha wa dipembu dimpe udi unsankisha meme Maweja-Nangila.
19“Wangate mukoku wa tshimpanga muibidi, Arone ne bana bende ba balume batenteka bianza pa mutu pawu kabidi. 20Wewe Moshe, ukose mukoku wa tshimpanga awu mutu, wangate mashi, ulabe Arone ne bana bende ba balume ku lusongu lua ditshi dia lua balume dia mutu yonsu, ku tshiala tshia tshianza tshia balume ne ku muana nkasa munene wa dikasa dia balume dia muntu yonsu. Kadi, mashi adi mashale, witshikije ku nseke yonsu inayi ya tshilambuilu. 21Pashishe, wangate mashi makese adi pa tshilambuilu, ne mafuta a tshijila, umiamine Arone ne ku bilamba biende. Umiamine kabidi ne bana bende ba balume ne ku bilamba biabu bionsu, nebikale bia tshijila. 22Mulambu wa mukoku muibidi ewu ke mbangilu wa mudimu wa butuangaji. Pashishe, ku munyinyi wa mukoku wa tshimpanga awu, umushe bintu bia mafuta: mukila, mafuta, lutandatanda lua ku mutshima, tshibelu tshia luseke lua balume, tuonyi tubidi ne mafuta adi malamataku ne adi malamata ku mala. 23Kadi ku mampa adi mu tshisaka kumpala kua tshilambuilu, kaayi mela buanga, upeshe Arone ne bana bende ba balume dibulunge dimue, mukata umue mukanga ne mafuta ne kakata kamue kakese kapepele. 24Ubiteke bana bende mu bianza, babiele mulu, babinyukule bua kundambula meme Maweja-Nangila. 25Pashishe, wangate kabidi bintu abi, ubiteke pa tshilambuilu pa mutu pa mulambu wa kuosha, bua bikale mulambu wa dipembu udi unnunkila meme Maweja-Nangila. 26Tshiadi tshia mukoku wa tshimpanga muibidi awu, wewe Moshe utshiele mulu, utshinyukule kumpala kuanyi meme Maweja-Nangila, kadi utshiangate tshishale tshiebe.
27“Pashishe, wambile bena Izrayele ne: tshiadi tshia mukoku wa tshimpanga ne tshibelu tshiudi muele mulu munyukule mbia tshijila. 28Nanku, padi bena Izrayele bandambula mulambu wa ditua ndondu, Arone ne ndelanganyi yende nebikale bangata tshiadi ne tshibelu.
29“Pikala Arone mumane kufua, bilamba biende bia tshijila nebabiangate anu kudi ndelanganyi yende. Kadi, nebavuale bilamba abi, anu dituku dia kubajidila ne dia kutuadija mudimu. 30Muana wa Arone wasungulabu bua kuenza mudimu wa butuangaji munene pa muaba wa tatuende, neavuale bilamba bia tshijila abi, matuku malondangane muanda mutekete, diba dionsu didiye ubuela mu ntenta wa kusambakena bua kuenza mudimu.
31“Munyinyi wa mukoku wa tshimpanga tshibidi wakubanjija nawu batuangaji, uulambila pa muaba wa tshijila. 32Munyinyi awu ne mampa bidi mu tshisaka, Arone ne bana bende ba balume nebabidile mu mushiku wa mbelu a ntenta wa kusambakena. 33Batuangaji nkayabu ke badi mua kudia bintu abi, bualu bivua bibajidila nabi, kabidi bibabanjija nabi bua kubakobolola. Nanku, muntu mukuabu kena mua kudia biakudia abi to, bualu mbia tshijila. 34Pikala mampa awu ne munyinyi bishale too ne ku dinda, kanuena mua kubidia kabidi to, nubioshe, bualu mbintu bia tshijila.
35“Wewe Moshe, wenzele Arone ne bana bende ba balume, bionsu bindi mukuambile ebi. Ubajidile matuku muanda mutekete.
36“Dituku dionsu, wikale wosha ngombe mulume bua kukobolola bantu. Wewe ujidila tshilambuilu, utshimiamina manyi. 37Ujidile tshilambuilu matuku muanda mutekete bua kujimija mibi yonsu idiku. Ku tshilambuilu mmuaba wa tshijila menemene, muntu yonsu watshilenga, nansha tshintu tshilengaku nebipete dinyoka.
Milambu ya kuosha ku dituku dionsu
38“Milambu ya kuosha pa tshilambuilu matuku onsu ikale ya mushindu ewu: 39woshe bana ba mikoku babidi ba tshidimu tshimue, umue dinda, mukuabu dilolu. 40Kadi, muana wa mukoku uudi udianjila kulambula dinda, ulambule pamue ne bintu ebi: kilo isatu ya bukula busambakaja ne litre umue ne tshitupa wa mafuta a olive, welemu kabidi maluvu a mvinyo litre umue ne tshitupa. 41Kadi muana wa mukoku uudi ulambula dilolu, umulambule kabidi pamue ne bukula, mafuta ne maluvu bu muuvua muenze dinda. Bualu mmulambu wa dipembu dimpe wa kungoshila meme Maweja-Nangila. 42Nuikale nundambula mulambu wa mushindu ewu kashidi ne ndelanganyi yenu yonsu. Bandambule anu mu mushiku wa mbelu wa ntenta wa kusambakena muaba utuikala tumonangana nebe.
43“Nanku, nembuikile muaba ewu ne butumbi buanyi. Bualu ke muaba undi mmonangana ne bena Izrayele. 44Nenjidile kabidi ntenta wa kusambakena ne muaba wa tshilambuilu. Bu mundi njidila Arone ne bana bende ba balume bua bangenzele mudimu wa butuangaji. 45Meme nengikale Mvidi Mukulu wa bena Izrayele musombe munkatshi muabu. 46Bena Izrayele nebajadike ne meme ndi Maweja-Nangila Mvidi Mukulu udi mubapatule mu ditunga dia Ejipitu bua meme kusomba munkatshi muabu.
“Ndi Maweja-Nangila Mvidi Mukulu wabu.

Tshimuangi 30
Tshilambuilu tshia manananshi
1“Nebase tshilambuilu ne mitshi ya ndunga, bua kundambuilapu manananshi. 2Tshilambuilu atshi, tshikale ne santimetre makumi atanu nseke yonsu, butumbuke buatshi buikale bua metre umue. Tshilambuilu ne nsengu idi ku matumba anayi, bikale bionsu bilamakane. 3Pashishe, ulamike tshiamu tshia mpawungi pa mutu pa tshilambuilu, ku nseke yatshi yonsu inayi, ne ku nsengu. Ku mibangu ya tshilambuilu atshi, unyungululaku mukaba wa tshiamu tshia mpawungi. 4Kuinshi kua mukaba awu, wenzeku nkanu ibidi ya tshiamu tshia mpawungi, ku luseke ne ku luseke. Ku nkanu aku, ubuejeku mitshi bua kuambula tshilambuilu. 5Wenze mabaya a mitshi ya ndunga abidi, walamike tshiamu tshia mpawungi nseke yonsu. 6Tshilambuilu atshi, utshiteke kumpala kua tshilamba tshidi tshijike mushete wa ndondu. Tshikale tshitangilangane ne mushete wa ndondu awu, muaba utuikala tumuenangana nebe. 7Pashishe, Arone ikale ungoshilamu manananshi dinda dionsu padiye usukula miendu idi ku tshilambuilu. 8Kadi dilolu, ikale ungoshila manananshi padiye uye kutemesha muendu. Kabakulekela dingoshila manananshi kashidi. 9Kabidi pa tshilambuilu apu, kuena mua kundambulapu mulambu wa manananshi adi kaayi a tshijila to, nansha mulambu wa kuosha, nansha wa bintu bia mu madimi nansha wa maluvu a mvinyo. 10Ku tshidimu tshionsu, Arone ikale utshikobolola, umiamine mashi a nyama ku nsengu inayi idi ku tshilambuilu, bua kukobolola bantu. Mukenji ewu, bikale bawenzulula ku tshidimu tshionsu kudi ndelanganyi yenu yonsu. Tshilambuilu etshi netshikale tshijidila, tshikale muaba wa tshijila menemene.”
Tshitadi tshia muaba wa tshijila
11Maweja-Nangila kuambila Moshe kabidi ne:
12— Pawikala ubadika bena Izrayele, muntu yonsu afile tshintu tshia kudipandisha natshi ku ntatu ne makenga bidi mua kumukuata, diba dia kubadika bantu. 13Muntu yonsu udibu babadika, alambule tshia bibidi tshimue tshia sikle bu mudibu benza muaba wa tshijila. 14Muntu yonsu udi ne bidimu makumi abidi ne pa mutu, neafile mulambu awu kudi Maweja-Nangila. 15Mulambu udi bantu bafile bua kudipandisha awu, babanji ne bapele bafile amu bungi bua mushindu umue. 16Nanku, wangate makuta adi bena Izrayele bafila bua kudipandisha awu, ulongolole nawu bintu bia mu ntenta wa kusambakena. Nanku, meme Maweja-Nangila nemvuluke bena Izrayele, mbalame.
Dilongu dia mayi a kumusha mikiya
17Maweja-Nangila kuambila kabidi Moshe ne:
18— Wenze dilongu dia tshiamu tshikunze. Uteke dilongu adi pa tshitaku tshiadi tshia tshiamu tshikunze pankatshi pa tshilambuilu ne ntenta wa kusambakena. Pashishe, welamu mayi. 19Arone ne bana bende bikale bowa mayi awu ku bianza ne ku makasa, 20bangabanga ne kubuela mu ntenta wa kusambakena, nansha bangabanga ne kundambula milambu. Nanku kabakufua to. 21Badi ne bua kuowa mayi awu ku bianza ne ku makasa bua kabatu to. Balame mukenji ewu kashidi too ne ndelanganyi yabu.
Mafuta a tshijila
22Maweja-Nangila kuambila kabidi Moshe ne:
23— Angata manananshi a mupuya mukole: a mire kilo itanu, a sinamome kilo ibidi ne tshitupa, a kanele kilo ibidi ne tshitupa ne 24a kase kilo itanu — bilondeshile tshipimu tshidibu bangata bua muaba wa tshijila, — kuikale kabidi litre isambombu ya mafuta a olive. 25Basambakaje manananshi ne mafuta bua kujidila nawu bantu ne bintu. 26Mafuta awu, ujidila nawu ntenta wa kusambakena, mushete wa ndondu, 27mesa a kulambuila mampa ne bintu bionsu bidiku, tshitekelu tshia muendu ne bintu bionsu bidiku, tshilambuilu tshia manananshi, 28tshilambuilu ne bintu bionsu bidiku, dilongu dinene ne tshitaku tshiadi. 29Pawajidila bintu abi, nebikale bia tshijila menemene. Nanku, muntu yonsu nansha tshintu tshionsu tshidi tshilenga bintu abi, netshipete dinyoka. 30Ulabe Arone ne bana bende ba balume mafuta aa, bua kubajidila, bua bangenzele mudimu wa butuangaji.
31“Wambile bena Izrayele ne: ‘Mafuta a tshijila aa, nga kujidila nawu bantu badi benzela Maweja-Nangila mudimu ne ndelanganyi yabu yonsu. 32Kadi, muntu kena mua kulaba mafuta awu pambidi to. Kabidi muntu kena mua kuenza mafuta a mushindu ewu to. Bualu mmafuta a tshijila anudi mua kunemeka. 33Muntu yonsu udi wenza mafuta a mushindu ewu, bua kulaba bantu badi kabayi batuangaji, numumushe munkatshi mua bantu banyi.’ ”
Munudi mua kuenza manananshi a tshijila
34Maweja-Nangila kuambila kabidi Moshe ne:
— Angata mitshi ya dipembu dikole: mutshi wa budimbu, bizubu bia mutshi wa budimbu, mutshi wa ndundu ne mutshi wa kamonya.  Bintu abi ubiangate anu bungi bua momumue. 35Ubisangishe kaba kamue, welemu luepu bua kubilengeja bikale bia tshijila. 36Pashishe, ubitue, wenze musenga wa kuteka kumpala kua mushete wa Maweja-Nangila, udi mu ntenta wa kusambakena, muaba ungikala mukuambile bua tuetu kumuenangana. Numanye ne: musenga awu ntshintu tshienu tshia tshijila. 37Kanuena mua kuenza manananshi a mushindu ewu bua midimu idi kayiyi ya tshijila. Kadi, manananshi a mushindu ewu, nuikale nuenza nawu anu mudimu wanyi meme Maweja-Nangila. 38Pikala muntu mudienzele manananshi a mushindu ewu, numumushe munkatshi mua bantu banyi.

Tshimuangi 31
Badi mua kuenza mudimu mu muaba wa tshijila
1Maweja-Nangila kuambila kabidi Moshe ne:
2— Ndi muangate Beshalele ku mudimu. Yeye ewu, mmuana wa Uri, muikulu wa Ure wa mu tshisamba tshia Yuda. 3Mueyelu wanyi udi munda muende, bua ikale muntu wa lungenyi ne meji, mumanye mua kuenza midimu mishilangane. 4Mmumanye mua kulongolola midimu, kuenza bintu bia tshiamu tshia mpawungi, bia tshiamu tshitoke tshia mushinga mukole ne bia tshiamu tshikunze, 5kusonga mabue a mushinga mukole a kuteka mu masosu, kusonga ne mitshi ya kuenza nayi mudimu. Nanku, yeye mmumanye mua kuenza midimu yonsu. 6Ndi muangate kabidi Okoliyabe, muana wa Akisamaka wa mu tshisamba tshia Dane, bua ikale umuambuluisha. Ndi mupeshe bantu bakuabu tshipedi tshia kuenza midimu ya bianza. Nanku, bonsu pamue nebenze bionsu bimvua mukuambile bua wewe kuenza: 7ntenta wa kusambakena, mushete wa ndondu, tshibuikidiji tshia mushete ne bintu bionsu bidi mu ntenta, 8mesa a kulambuila mampa ne bintu bionsu bidiku, tshitaku tshia muendu tshia tshiamu tshia mpawungi nkayatshi, ne bintu bionsu bidiku, tshilambuilu tshia musenga wa manananshi, 9tshilambuilu ne bintu bionsu bidipu, dilongu dinene ne tshitaku tshiadi, 10bilamba bia kuenza nabi mudimu muaba wa tshijila, bilamba bia Arone ne bia bana bende ba balume bia kuenzabu nabi mudimu wa butuangaji, 11mafuta a kujidila nawu bantu ne bintu, benze kabidi manananshi a mu muaba wa tshijila. Midimu yonsu eyi, bayenze anu mushindu umvua meme Maweja-Nangila mukuambile.
Dituku dia Dikisha
12Maweja-Nangila kuambila Moshe ne:
13Ambila bena Izrayele mikenji eyi ne: — Dituku dia Dikisha dishale tshivulukilu pankatshi petu nenu ne ndelanganyi yenu, bua nuenu kumanya ne: Meme, Maweja-Nangila ke udi munusungule. 14Nunemeke dituku dia Dikisha, bualu ndienu dia tshijila. Muntu yonsu udi wenza mudimu dituku adi, ne bamumushe munkatshi mua tshisamba tshianyi, bamushipe. 15Nuenze mudimu mu matuku asambombu, kadi dituku dia muanda mutekete nuikishe, bualu ndituku dia tshijila dia kunnemeka meme Maweja-Nangila Mvidi Mukulu wenu. Muntu yonsu udi wenza mudimu dituku dia Dikisha, nebamushipe. 16Nanku, bena Izrayele ne ndelanganyi yabu yonsu, bavuluke dituku dia Dikisha, bualu ke diumvuangana dietu nabu dia kashidi. 17Dituku edi nedikale tshimanyinu tshia diumvuangana didi pankatshi panyi ne bena Izrayele. Bualu meme Maweja-Nangila mvua mufuke diulu ne buloba mu matuku asambombu, meme kuikisha dituku dia muanda mutekete.
18Nanku, Maweja-Nangila mumane kujikija diyuki ne Moshe ku mukuna wa Sinayi, kupeshaye Moshe mabue abidi ne mikenji ivuaye mudifundile nkayende.

Tshimuangi 32
BENA IZRAYELE KABENA BANEMEKA NDONDU WABU NE MVIDI MUKULU
Kana ka ngombe ka tshiamu tshia mpawungi
1Bena Izrayele bamona ne: Moshe wapitshi kujingakana ku mukuna, kuambilabu Arone ne:
— Utuenzele mvidie, afilele kumpala kuetu. Bualu muntu ewu Moshe, uvua mutupatule mu Ejipitu, katuena bamanye tshidi tshimuenzekela to.
2Arone kubambila ne:
— Umushayi tukanu tua tshiamu tshia mpawungi tudi ku matshi a bakaji benu, ne a bana benu ba balume ne ba bakaji, nutuntuadile.
3Bena Izrayele kukopolabu tukanu tua tshiamu tshia mpawungi tuvua ku matshi abu, kututuadila Arone. 4Pashishe, Arone kuangata tukanu atu, kutuengululaye muiku, kututuaye mu tshinu, kuenzaye lupingu lua kana ka ngombe, ka tshiamu tshia mpawungi. Bena Izrayele kuamba ne:
— Ke mvidie wetu uvua mutupatule mu Ejipitu ewu!
5Arone umvua nanku, kuasaye tshilambuilu kumpala kua lupingu lua kana ka ngombe, kuelaye diyi wamba ne:
— Malaba netusanke mu dina dia Maweja-Nangila.
6Bena Izrayele kujuka mu dinda dionsu, kufilabu milambu ya kuosha ne ya ditua ndondu. Pashishe, kudiabu, kunuabu, kutuadijabu kunaya.
7Maweja-Nangila kuambila Moshe ne:
— Tuluka lukasa, bualu bantu bauvua mupatule mu Ejipitu mbenze bualu bubi bupite. 8Kabena bitabe tshimvua mubambile. Mbenze lupingu lua kana ka ngombe lua tshiamu tshia mpawungi. Badi balutuila binu, badiambula milambu, bamba ne: “Ke mvidie wetu uvua mutupatule mu Ejipitu ewu.” 9Meme Maweja-Nangila mbajadiki ne: bena Izrayele bonsu mbantu ba tshitunu. 10Nanku ndi ne tshiji, wewe Moshe undekele, mbutule tshisamba etshi, bualu bantu aba badi ne tshitunu. Pashishe wewe neutante, wikale tshisamba tshinene.
11Moshe umvua nanku, kutendakenaye Maweja-Nangila Mvidi Mukulu wende, wamba ne:
— Bantu aba mbantu bebe, wewe ke uvua mubapatule mu Ejipitu ku bukole buebe. Lekela kubafikila munda nanku, 12bena Ejipitu mbafuane kuamba ne: Uvua mupatule bena Izrayele mu Ejipitu ne lonji, bua kubashipa, kubabutula pa mikuna. Nanku, ndi nkusengelela bua utuyishe tshiji tshiebe, kubabutudi to. 13Uvuluke meyi ebe ne mitshipu biuvua mulaye bantu bebe Abrahame, Izake ne Yakobe bua kuvudija ndelanganyi yabu, bu mitotu ya mulu, kabidi bua kupianabu ditunga edi dionsu kashidi.
14Maweja-Nangila kufuila bena Izrayele luse, kena mubenzele bionsu bivuaye mubakanyine to.
15Pashishe, Moshe kutuluka ku mukuna, muikale ne mabue abidi a mikenji mu bianza, mafunda emu ne emu. 16Mabue awu ne mikenji ivua mifundapu, bivua bienza amu kudi Mvidi Mukulu nkayende. 17Nanku, Yoshuwa kumvua mutoyi wa bantu, kuambilaye Moshe ne:
— Ndi ngunwua mutoyi mukole wa bantu, baluangana mvita mu mitanda!
18Moshe kuandamuna ne:
— Ki mmutoyi wa bantu batshimune mvita nansha babatshimune to, ndi ngumvua bantu bimba misambu ya bibilu.
19Moshe ufika pabuipi ne muaba uvua bantu, kumonaye lupingu lua kana ka ngombe ka tshiamu tshia mpawungi, bantu balujila maja. Nanku, kufikaye munda bikole, kuimanshaye mabue avuaye nawu ku bianza kuinshi kua mukuna, mabue awu kukosekawu. 20Moshe kubakula lupingu lua kana ka ngombe alu, kuluosha, kuvingutukalu. Kuelaye butu abu mu mayi, kumushaye bena Izrayele mayi awu. 21Pashishe, Moshe kukonka Arone ne:
— Bena Izrayele mbakuenzela bualu bubi kaayi, paudi mubenzele tshilema bunene nenku?
22Arone kuandamuna ne:
— Mfumuanyi kumfikidi munda, bualu wewe nkayebe udi mumanye buenzayi bua bantu aba. 23Bobu nkayabu bavua bandomba ne: “Utuenzele mvidie, afilele kumpala kuetu. Bualu muntu ewu Moshe uvua mutupatule mu Ejipitu, katuena bamanye tshidi tshimuenzekela to!” 24Meme panyi kubalomba ne: badi ne tukanu tua tshiamu tshia mpawungi ku matshi, batuntuadile. Bafika natu, meme kutuela mu kapia, nkaadi mmona amu kana ka ngombe kapatukamu.
Dinyoka
25Moshe kujadika ne Arone uvua mulekele bantu nkayabu, benza mudibu basue, bua babaseke kudi baluishi babu. 26Nanku, Moshe kuimana ku tshibuelelu tshia mitanda, kuelaye diyi ne:
— Badi bananga Maweja-Nangila, basemene muaba undi ewu! Bena Levi bonsu kusemena kudi Moshe. 27Moshe kubambila ne:
— Maweja-Nangila Mvidi Mukulu wa Izrayele mmutume diyi ne: “Muntu yonsu ambule muele wende wa mvita, endakane ku nzubu ya bantu, bua kushipa udiye usangana: ne mmuanabu wa balume, ne mmulunda wende nansha muena mutumba nende.”
28Bena Levi kuitababu bionsu bivua Moshe mubambile abi, kushipabu bena Izrayele bu binunu bisatu dituku adi. 29Moshe kuambila bena Levi ne:
— Biangatshile ku lelu, nudi badijidile bua kuenzela Maweja-Nangila mudimu, bualu nudi bitabe diyi diende, bashipe balele benu bu muvuaye munuambile. Nenku, Maweja-Nangila yeye muine neanuendeshe dikasa dimpe.
Moshe udi usengelela Maweja-Nangila bua afuile bena Izrayele luse
30Butshia dinda, Moshe kuambila bena Izrayele ne:
— Nudi benza tshilema tshipite bunene. Kadi ndi mbanda kabidi kudi Maweja-Nangila ku mukuna bua kumulomba, misangu mikuabu ne udi mua kungitaba bua kunufuilaku luse, ku tshilema tshienu etshi.
31Ke Moshe kubanda ku mukuna, kuambilaye Maweja-Nangila ne:
— Bantu aba mbenze tshilema tshipite bunene, mbadienzele mvidie wa tshiamu tshia mpawungi. 32Ndi nkusengelela bua ubafuile luse, bua tshilema etshi. Kadi pawabenga, ukupule dina dianyi mu mukanda wa muoyi, uudi mufunde mena a bantu bebe.
33Maweja-Nangila kuambila Moshe ne:
— Anu badi benza tshilema abu ke bandi nkupula mena abu mu mukanda wa muoyi. 34Wewe ndaku, ufikishe bantu muaba umvua mukuambile, mutumibue wanyi neakulombole. Kadi diba dingafika, ndi ne bua kubanyoka bikole bua tshilema tshidibu benza etshi.
35Maweja-Nangila kukengesha bena Izrayele, bualu bavua bambila Arone bua kubenzela lupingu lua kana ka ngombe.

Tshimuangi 33
Moshe udi ubanga luendu
1Pashishe, Maweja-Nangila kuambila Moshe ne:
— Umukayi muaba ewu ne bena Izrayele bonsu, bauvua mupatule mu Ejipitu. Ndayi kusomba mu ditunga dimvua mulaye Abrahame, Izake ne Yakobe. Mvua mumane kutshipa bua kubapesha ditunga adi ne ndelanganyi yabu. 2Nanku, nentume mutumibue wanyi bua kunulama. Nennuipatshile bena Kenaane, bena Amore, bena Iti, bena Perizi, bena Ivi ne bena Yebusa. 3Nuye mu ditunga edi didi ne biakudia bia bungi. Kadi meme tshiakuya nenu to, bualu nudi ne tshitunu, ndi mua kunubutula mu njila.
4Bena Izrayele bumvua miaku eyi mikole ya matandu, kudilabu bikole. Kuvualabu bilamba bia dibungama. 5Maweja-Nangila kuambila Moshe bua kumanyisha bena Izrayele ne: “Bu mudibu ne tshitunu, meme muende nabu mutantshi mukese, ndi mua kubabutula bonsu. Kadi badikengeshe, bumushe bilenga bionsu bidibu nabi, bavuale anu bilamba bia dibungama, nanku nemmone tshindi mua kubenzela.” 6Ke muakadikengesha bena Izrayele nanku, kumushabu bilenga bionsu bivuabu bavuale, bituadije ku mukuna wa Sinayi.
Ntenta wa kusambakena
7Bamane kuasa mitanda, Moshe kumusha nzubu wa ntenta wa tshijila uvua munkatshi mua bantu, kumuasaye ku luseke, mutantshi mule ne muaba uvua bantu basombele. Kumuinyikaye dina ne: “Ntenta wa kusambakena”. Bavua basue kumonangana ne Maweja-Nangila, bavua bumuka mu mitanda yabu, baye mu ntenta ewu bua kuyukila ne Maweja-Nangila. 8Misangu yonsu ivua Moshe uya ku ntenta, bena Izrayele bavua bajuka, muntu yonsu wimana mu mushiku wa mbelu wa mutanda wende, mutangile mudi Moshe ubuela mu ntenta wa kusambakena. 9Nanku, pavua Moshe ubuela mu ntenta amu, divuba divua dibuikila mu mushiku wa mbelu wa ntenta. Maweja-Nangila uvua wakula mu divuba amu uyukila ne Moshe. 10Bantu bonsu bavua batua binu panshi mu mishiku yabu ya mbelu, pavuabu bamona divuba adi ku tshibuelelu tshia ntenta wa kusambakena. 11Maweja-Nangila uvua wakula ne Moshe bitangilangane bu muntu wakula ne mulunda wende. Kadi pavua Moshe upingana muaba uvua bantu bonsu basombe, Yoshuwa muana wa Nune, uvua umuambuluisha, uvua mushale anu mu ntenta.
Maweja-Nangila udi uyukila ne Moshe
12Moshe kuambila Maweja-Nangila ne:
— Maweja-Nangila unteleje. Wewe udi muntume bua meme kulombola bena Izrayele, kadi kuena mumpeshe muntu mukuabu udi mua kungambuluisha to. Wewe udi munsungule, mungendeshe diakalenga bu muuvua mumane kuamba. 13Nanku, bu muudi mungendeshe diakalenga, ungambile bionsu biudi wela meji, bua meme nkumanye nkujadike, ngikale muena diakalenga kashidi. Uvuluke ne: bena Izrayele mbantu bebe.
14Maweja-Nangila kuandamuna Moshe ne:
— Meme nkayanyi nenkulombole; neutshimune.
15Moshe kuandamuna ne:
— Pawikala kuyi uya netu, ki mbimpe tumuke muaba ewu to. 16Kabidi mmunyi mudi bantu mua kumanya ne: meme ne bena Izrayele tudi bapete diakalenga kuudi, paudi kuyi munkatshi muetu? Bua tuetu kushilangana ne bisamba bikuabu, anu wewe muikale munkatshi muetu.
17Pashishe, Maweja-Nangila kuambila Moshe ne:
— Nenkumbaje bionsu biudi mungambile ebi, bualu ndi mumanye dina diebe, kabidi udi unsankisha.
18Moshe kusengelela Maweja-Nangila wamba ne:
— Ndejaku butumbi buebe.
19Maweja-Nangila kuandamuna Moshe ne:
— Nenkuleje buakane buanyi, nenkuambile kabidi dina dianyi dia “Maweja-Nangila”. Muntu undi musue kunanga, ndi mmunanga, kabidi muntu undi musue kufuila luse, ndi mmufuila luse.
20Maweja-Nangila kumujadikila ne:
— Kuena mua kumona mpala wanyi to, bualu muntu kena mua kumona mpala wanyi, kushala kabidi ne muoyi to.
21Maweja-Nangila kuleja Moshe lubuebue, kumuambila ne:
— Imana pa lubuebue apa too ne pa umbakuleja butumbi buanyi. 22Nenkubuikile ne tshianza tshianyi mu lubuebue too ne pangapita. 23Pangumusha tshianza tshianyi, neumone nyima wanyi, bualu muntu kena mua kumona mpala wanyi to.

Tshimuangi 34
Mabue makuabu a mikenji
1Maweja-Nangila kuambila Moshe ne:
— Usonge mabue makuabu a mikenji, mafuanangane ne a kumpala auvua 1 munyange. Meme nemfundululepu meyi anyi ne mikenji yanyi. 2Udilongolole, malaba dinda, ubande ku lusongu lua mukuna wa Sinayi, ungindileku. 3Kadi, wikala anu nkayebe. Muntu mukuabu kena mua kupitshila ku mukuna aku. Nansha nyama kena mua kupitshilaku. Kabidi mukoku, mbuji, ngombe kayena mua kupitshilaku bua kudia to.
4Moshe kusonga mabue a mikenji abidi mafuanangane ne a kumpala. Dinda dionsu, kubandaye ku mukuna wa Sinayi ne mabue awu makuate ku bianza bu muvua Maweja-Nangila mumuambile. 5Nanku, Maweja-Nangila kupueka mu divuba dia kapia, kuimanaye pamue ne Moshe, kudisamunaye nkayende dina diende dia “Maweja-Nangila”. 6Pashishe, kupitaye kumpala kua Moshe wamba kabidi ne: “Ndi Maweja-Nangila Mvidi Mukulu wa luse ne dinanga, ndi ne lutulu luvule, ndi nkumbaja bionsu bindi ndaya bantu, tshiena mfika munda lukasa. 7Ndi mfuila bantu luse too ne ku ndelanganyi tshinunu, mbajimijila bubi buabu, buntomboji ne ditupakana diabu. Kadi, tshiena mbingisha muntu udi mupile. Ndi nnyoka bana ba ndelanganyi misatu nansha minayi bua buenzayi bua baledi babu.”
8Moshe kutua binu panshi lukasa, kuinyikaye mutu 9wamba ne:
— Maweja-Nangila wanyi, ndi mujadike ne bena Izrayele mbantu ba tshitunu, kadi bu muudi munnange, ndi nkusengelela bua wikale munkatshi muetu. Utufuileku luse ku bionsu bitudi bakuenzele, bualu tudi bantu bebe.
Ndondu wa tshiakabidi
10Maweja-Nangila kuambila Moshe ne:
— Ndi ntua nebe ndondu, nengenze malu a kukema munkatshi muenu, adi kaayi manji kuenzeka mu tshisamba tshikuabu pa buloba bujima. Bua bena Izrayele bonsu banudi nabu bajadike mudimu muimpe undi mubenzele pamue nebe.
11“Wewe Moshe, ukumbaje malu onsu andi mukuambile lelu aa. Meme nenkuipatshile bena Amore, bena Kenaane, bena Iti, bena Perizi, bena Ivi ne bena Yebusa. 12Kadi, kuena mua kutua ndondu ne bantu ba ditunga dinuasomba to. Bualu nudi mua kulonda buenzayi buabu, nuenu kupeta diakabi. 13Nanku, nupule bilambuilu biabu, nupule makunji abu adibu batendelela. 14Nuenu kanuena mua kukukuila mvidie wa tshisamba tshikuabu to. Bualu meme Maweja-Nangila ndi ne mukawu. Bushuwa, ndi Mvidi Mukulu wenu nkayanyi. 15Kanuena mua kutua ndondu ne bena ditunga dinudi nusomba to. Bualu palambabu biakudia biabu bia kuelela mvidie yabu, nebanubikile bua kudia nabu. 16Bana benu ba balume kabena mua kusela nsongakaji ya mu ditunga adi to. Bualu badi mua kulonda bibidilu bibi bia nsongakaji idi inemeka mvidie ya ditunga diabu.
17“Kanuenji mvidie ya tshiamu bua kuyitendelela.
18“Mu ngondu wa Abibe unuvua bapatuke mu Ejipitu, nuikale nuenza tshibilu tshia dipatuka dienu. Matuku malondangane muanda mutekete, nudie mampa kaayi mela buanga, bu mumvua mumane kunuambila.
19“Bamuanabute mbanyi meme. Nanku, muanabute mulume wa ngombe, wa mukoku nansha wa mbuji, numundambule meme. 20Nupikule muanabute mulume wa mpunde ku mukoku. Panuabenga kupikula muanabute awu, numutshibule nshingu. Kadi, nupikule bamuanabute benu balume.
“Kanufiki mu nzubu wanyi bianza bitupu to.
21“Nuenze mudimu anu matuku asambombu. Nuikishe dituku dia muanda mutekete, nansha mu tshikondu tshia kudima, nansha tshia kunowa biakudia.
22“Nuenze tshibilu tshia kunowa bintu bia mu madimi, panudi nunowa biakudia bia tshianyi bia mu madimi enu. Nuenze kabidi tshibilu ku ndekelu wa tshidimu, panudi nunowa biakudia bikuabu bia mu madimi enu.
23“Bantu balume bonsu ba mu ditunga dienu, bikale badisangisha kumpala kuanyi meme Maweja-Nangila Mvidi Mukulu wa Izrayele, misangu isatu ku tshidimu tshionsu bua kuntendelela. 24Pangipata bisamba bikuabu bionsu binudi nabi pabuipi, nendiundishe mikalu ya ditunga dienu, bua panudi numuka bua kumonanganna nanyi misangu eyi isatu, bantu bakuabu kabena mua kuikala ne lukuka lua ditunga dienu to.
25“Kanuena mua kundambula mulambu wa mashi a nyama pamue ne mampa adi mela buanga. Kabidi munyinyi wa nyama wa dituku dia Dipita dia Maweja-Nangila, nuudie ujike dituku adi. 26Bintu bia tshianyi binudi nunowa mu madimi enu, nubilambule mu nzubu wa Maweja-Nangila Mvidi Mukulu wenu. Kadi, panudi nulamba munyinyi wa muana wa mukoku nansha wa muana wa mbuji, kanuedimu mabele a mamuende to.”
27Maweja-Nangila kuambila Moshe ne:
— Ufunde bionsu bindi mukuambile ebi, bualu ke bidi bijadika ndondu undi mutue nebe ne bena Izrayele bonsu.
28Moshe kushala muaba uvua Maweja-Nangila matuku makumi anayi a munya ne a butuku, kayi udia, kayi unua, ufunda anu mikenji dikumi ivua ijadika ndondu wa diulu vuangana diabu.
Moshe udi upingana mu mitanda
29Moshe kutuluka ku mukuna wa Sinayi ne mabue abidi a ndondu makuate ku bianza. Kadi kavua mumanye ne: pavuaye utuluka apu, mpala wende uvua ukenka, bualu uvua muyukile ne Maweja-Nangila. 30Diba divua Arone ne bena Izrayele bamone muvua mpala wa Moshe ukenka bikole, kutshinabu bua kufika muaba uvuaye. 31Moshe kubikila Arone ne balombodi ba bena Izrayele bonsu. Kusemenabu kudiye. Kubambilaye malu. 32Ke bena Izrayele bakuabu bonsu kushisha kusemena kudi Moshe. Kubamanyishaye mikenji ivua Maweja-Nangila mumupeshe ku mukuna wa Sinayi.
33Moshe ujikija kuakula, kudisuikaye tshilamba pa mpala. 34Nenku misangu yonsu ivua Moshe ubuela mu ntenta wa kusambakena bua kuyukila ne Maweja-Nangila, uvua usulula tshilamba tshivua pa mpala atshi too ne papinganaye kudi bena Izrayele bua kubambila bivuabu bayukile ne Maweja-Nangila. 35Kadi pavua bena Izrayele balengame batangile mpala wa Moshe bu muvuaye ukenka, Moshe uvua ubuikila tshilamba pa mpala too ne papinganaye kabidi kudi Mvidi Mukulu.

Tshimuangi 35
DIBAKA DIA NZUBU WA MVIDI MUKULU
Dituku dia Dikisha
1Moshe kubikila bena Izrayele bonsu, kubambila ne:
— Telejayi mikenji idi Maweja-Nangila mutume bua nuenu kukumbaja: 2“Nuenze mudimu matuku asambombu. Kadi dituku dia muanda mutekete ndia Dikisha, bualu ndituku dia tshijila dia Maweja-Nangila. Muntu yonsu udi wenza mudimu dituku adi nebamushipe. 3Kabidi kanuena mua kutemesha nansha kapia mu nzubu wenu nansha umue dituku adi to.”
Bena Izrayele badi bafila milambu yabu
4Moshe uvua utungunuka ne dimanyisha bena Izrayele mikenji ya kudi Maweja-Nangila ne:
5— Muntu yonsu afile mulambu bu mudiye musue. Milambu inudi mua kulambula Maweja-Nangila ikale ya mishindu mishilangane: ya tshiamu tshia mpawungi, ya tshiamu tshitoke tshia mushinga mukole, ne ya tshiamu tshikunze, 6bilamba bia boya bua nyama bifikuluke, bikunzubile, ne bikunze kunzuu; bilamba bia ndanda, ne bia boya bua mbuji; 7biseba bia mikoku ya bimpanga bilaba kakula, ne biseba bia nyama ya nkonga; mitshi ya ndunga; 8mafuta a kuela mu muendu, manananshi a kusambakaja ne mafuta a kulaba, ne manananshi a mupuya mukole a kuosha; 9mabue a onikse, ne mabue makuabu a mushinga mukole a kuteka mu tshilamba tshia mutuangaji munene tshia efode ne mu tshilamba tshiende tshia pa tshiadi. 10Nanku bantu ba kunudi benji ba midimu ya bianza, bafike bua kuenzela Maweja-Nangila mudimu uvuaye muambe. 11Benze nzubu wa tshijila ne ntenta, tshilamba tshia kubuikila pa mutu pa ntenta, nkanu, mabaya, mitshi, makunji ne bitaku. 12Benze mushete wa ndondu ne mitshi ya kuelaku, ne tshibuikidiji tshiawu. Benze tshilamba tshidi tshijika mushete awu. 13Benze mesa ne mitshi ya kuelaku, kabidi ne bintu bionsu bidi pa mesa too ne mampa a kulambula Mvidi Mukulu. 14Benze tshitekelu tshia muendu ne bintu bionsu bidiku: miendu, ne mafuta a kutemesha nawu. 15Benze tshilambuilu tshia manananshi, ne mitshi ya kuelaku; mafuta a kuela pa mutu, ne manananshi a kuosha; tshilamba tshia mu mushiku wa mbelu wa nzubu wa tshijila; 16tshilambuilu tshia milambu ne tukanu tua tshiamu tshikunze, mitshi ya kuelaku, ne bintu bionsu bivua ku tshilambuilu; dilongu dinene ne tshitaku tshiadi. 17Benze bilamba bia ku lupangu, ne makunji alu, ne bitaku biawu; tshilamba tshia mu mushiku wa mbelu wa lupangu; 18milonda ya bitupa ya mu nzubu wa tshijila, ne ya ku lupangu, too ne mionji ya kuelaku. 19Benze bilamba bia lumu bia kuenza nabi mudimu muaba wa tshijila; bilamba bia tshijila bia mutuangaji munene Arone, ne bia bana bende ba balume.
20Bena Izrayele kushiyangana ne Moshe. 21Bantu ba muoyi muimpe kufila milambu yabu kudi Maweja-Nangila bua kuasa ntenta wa kusambakena, bua midimu ya kutendelela, ne bua kutela bilamba bia tshijila. 22Bantu bonsu ba muoyi muimpe balume ne bakaji, kufila bilengejilu bia tshiamu tshia mpawungi bia mishindu mishilangane: tukanu tua pa bilamba, tua ku matshi, tua ku minu ne tua mu nshingu. Kadi muntu yonsu uvua wela bintu abi mulu, ubinyukule bua kubilambula Maweja-Nangila. 23Bantu bakuabu kulambula Maweja-Nangila milambu mikuabu: bilamba bia miosa ya nyama bifikuluke, bikunzubile, bikunze kunzuu, bia ndanda muine ne bia miosa ya mbuji, biseba bia mikoku ya tshimpanga bilaba kakula, ne bikuabu bia nyama ya nkonga ya mu mayi. 24Bantu bakuabu kulambula Maweja-Nangila biamu: bitoke bia mushinga mukole ne bikunze. Badipu kulambula mitshi ya ndunga ivuabu mua kuenza nayi mudimu awu. 25Bakaji bonsu bavua bamanye mua kutela ku bianza, kulambulabu bilamba bitela bimpe bia mishindu mishilangane: bia ndanda, bia miosa ya nyama bifikuluke, bikunzubile, nansha bikunze kunzuu. 26Bakaji bakuabu batalame kulambulabu bilamba bia boya bua mbuji. 27Bamfumu ba meku kulambula mabue a mushinga mukole a onikse ne mabue makuabu a kuteka mu tshilamba tshia efode tshia mutuangaji munene, ne mu tshilamba tshiende tshia pa tshiadi. 28Kulambulabu kabidi bintu bia mupuya mukole, mafuta a kuela mu miendu, a kuela mu mutu, ne a kusambakaja ne manananshi a kuosha. 29Bena Izrayele bonsu balume ne bakaji ba muoyi muimpe, kulambulabu bintu bia kuenza nabi mudimu uvua Maweja-Nangila muambile Moshe.
Beshalele ne Okoliyabe badi batuadija mudimu
30Moshe kuambila bena Izrayele ne:
— Maweja-Nangila mmusungule Beshalele, muana wa Uri, udi kabidi muikulu wa Ure, wa mu tshisamba tshia Yuda. 31Mueyelu wa Mvidi Mukulu udi nende, bua ikale muntu wa lungenyi ne meji, mumanye mua kuenza midimu ya bianza mishilangane: 32mmumanye mua kulongolola midimu, kusonga bintu bia tshiamu tshia mpawungi, bia tshiamu tshitoke tshia mushinga mukole, ne bia tshiamu tshikunze; 33kusonga mabue a mushinga mukole, kuteka mu masosu; kusonga kabidi ne mitshi ya kuenza nayi midimu. Mu tshikosu, mmumanye mua kuenza midimu yonsu. 34Maweja-Nangila mmumupeshe kabidi yeye ne Okoliyabe, muana wa Akisamaka, wa mu tshisamba tshia Dane, lungenyi lua kulongesha bakuabu midimu ayi. 35Mmubapeshe bipedi bia kusonga mabue a mushinga mukole, kuzola bilamba bia miosa ya nyama, bifikuluke, bikunzubile, bikunze kunzuu, ne bia ndanda. Bobu aba ke bamanyi ba kalanda-musenga ba midimu yonsu ya bianza.

Tshimuangi 36
1Beshalele ne Okoliyabe ne bantu bakuabu bavua Maweja-Nangila mupeshe tshipedi tshia kuenza midimu ya muaba wa tshijila, nebenze bintu bia kuenza nabi mudimu mu nzubu wa Mvidi Mukulu bu muvua dijinga dia Maweja-Nangila.
2Moshe kubikila Beshalele, Okoliyabe ne bantu bakuabu bavua Maweja-Nangila mupeshe tshipedi tshia kuenza midimu ayi kuyikumbaja. 3Kusangishabu bintu bionsu bivua bena Izrayele bafile kudi Moshe bua midimu ya mu muaba wa tshijila. Bena mudimu bonsu bamane kusangisha bintu bikumbane, bena Izrayele bavua anu bafika ne dinda dionsu bua kufila bintu bikuabu bu muvuabu basue. 4Nanku bena meji bavua benza midimu mishilangane muaba wa tshijila, kuanjibu kulekela midimu, kuyabu 5kuambila Moshe ne: “Bantu mbafile bintu bipitshidile bungi butudi nabu dijinga bua kujikija midimu yonsu ivua Maweja-Nangila mutufundile bua kuenza.” 6Nanku diakamue Moshe kutuma diyi bua kukandika bantu bonsu balume ne bakaji, bua kabafidi kabidi bintu bia kuenza nabi mudimu to. Nanku bantu kulekela kufila, 7bualu bintu bivuabu bafile bivua bikumbane bua kujikija mudimu, bipite ne kupita kuine.
Nzubu wa tshijila
8Bena mudimu bavua bapite bakuabu ku lungenyi kutuadija kuasa nzubu wa tshijila. Kuangatabu bilamba dikumi bia buanda bua ndanda busambakaja ne bua miosa ya nyama bufikuluke, bukunzubile ne bukunze kunzuu. Ku bilamba abi, bavua bazolaku Bakerubine. 9Bilamba bionsu bivua ne metre dikumi ne inayi mu bule, metre ibidi mu butshiama. 10Bilamba abi, bivua bilamakaja bitanu luseke bitanu luseke lukuabu. 11Kuenzabu makopa ku tshilamba tshia ndekelu tshia tshisumbu tshia kumpala tshia bilamba. Kuenzabu makopa makuabu ku mibangu ya tshilamba tshia kumpala tshia tshisumbu tshibidi. 12Makopa awu, avua makumi atanu ku ndekelu kua tshisumbu tshionsu tshia bilamba. Avua kabidi makanangane. 13Pashishe kuenzabu nkanu makumi atanu ya tshiamu tshia mpawungi, bua kulamakaja bilamba abi bionsu, bua ntenta awu amueneke muenza bu wa tshilamba tshimue.
14Kutelabu bilamba bikuabu dikumi ne tshimue bia boya bua mbuji, bia kuenza nabi ntenta muibidi, bua kubuikila bimpe nzubu wa tshijila. 15Bilamba bionsu bivua anu momumue: mu bule metre dikumi ne atanu, mu butshiama metre abidi. 16Kulamakajabu bilamba abi, eku bitanu eku bisambombu. 17Kuenzabu makopa makumi atanu ku mibangu ya tshilamba tshia ndekelu tshia ku bilamba bitanu. Kuenzabu makopa makuabu makumi atanu, ku mibangu ya tshilamba tshia kumpala tshia tshisumbu tshibidi. 18Pashishe kuenzabu nkanu makumi atanu ya tshiamu tshikunze, bua kulamakaja bilamba abi, bua ntenta awu amueneke bu muenza ne tshilamba tshimue. 19Nanku bua kulama ntenta muibidi bimpe, kutentakajabu ntenta ibidi: ewu wa tshiseba tshia mukoku wa tshimpanga tshimane kulaba kakula, mukuabu wa tshiseba tshia nyama wa nkonga.
20Kupandabu mabaya a mitshi ya ndunga, kuimanyikabu nawu nzubu wa tshijila. 21Kadi dibaya dionsu divua ne metre atanu mu bule, ne santimetre makumi muanda mutekete ne itanu mu butshiama. 22Dibaya dionsu divua ne mpoku ibidi mitangilangane. 23Kuenzabu mabaya makumi abidi bua ku luseke lua kuinshi kua nzubu wa tshijila. 24Mabaya avua ne bitaku makumi anayi bia tshiamu tshitoke tshia mushinga mukole. Dibaya dionsu divua ne bitaku bibidi, biakanangane ne mpoku ibidi. 25Kuenzabu kabidi mabaya makumi abidi bua ku luseke lua ku mutu kua nzubu wa tshijila. 26Mabaya aa avua kabidi ne bitaku makumi anayi bia tshiamu tshitoke tshia mushinga mukole. Dibaya dionsu divua ne bitaku bibidi. 27Kuenzabu kabidi mabaya asambombu bua ku luseke lua kudi diba dibuelela lua nzubu wa tshijila. 28Pashishe kuenzabu mabaya makuabu abidi a pa buawu bua mu matumba adi ku mfundu kua nzubu wa tshijila. 29Mabaya abidi awu, avua mapanduluke kuinshi, masuikakaja ku mutu ne lukanu. Mabaya onsu abidi, bavua baenza mushindu umue bua kuenzawu matumba. 30Nanku ku mfundu kua nzubu wa tshijila kuvua mabaya muanda mukulu, menza ne bitaku dikumi ne bisambombu bia tshiamu tshitoke tshia mushinga mukole. Dibaya dionsu divua ne bitaku bibidi.
31Kuenzabu kabidi mitshi ya ndunga dikumi ne itanu, ya kutshiamakaja pa mabaya avua ku nzubu wa tshijila. 32Kutshiamakajabu mitshi itanu ku luseke lua balume, itanu ku luseke lua bakaji, ne mikuabu itanu ku mfundu kua nzubu wa tshijila luseke ludi diba dibuelela. 33Kadi mutshi uvua pankatshi pa mitshi mikuabu uvua mutshiamakane mutue eku ne eku mu nzubu mujima wa tshijila. 34Pashishe kulamikabu tshiamu tshia mpawungi ku mabaya onsu, ne ku mitshi yonsu. Kuenzabu nkanu ya bijengu ya tshiamu tshia mpawungi bua kubuejamu mitshi ayi.
35Kutelabu tshilamba tshia mushiku wa mbelu ne buanda bukole bua ndanda busambakaja ne bua miosa ya nyama bufikuluke, bukunzubile ne bukunze kunzuu. Ku tshilamba atshi bavua bazola Bakerubine. 36Kuenzabu makunji anayi a mitshi ya ndunga. Kulamikabu tshiamu tshia mpawungi ku makunji aku. Kulembelejabu tshilamba tshia mu mushiku wa mbelu ku makunji aku ne misonsu ya tshiamu tshia mpawungi. Kuenzabu kabidi bitaku bia makunji binayi, bia tshiamu tshitoke tshia mushinga mukole.
37Nanku batedi kutela tshilamba tshia mu mushiku wa mbelu wa nzubu wa tshijila ne buanda bukole bua ndanda busambakaja ne bua miosa ya nyama bufikuluke, bukunzubile ne bukunze kunzuu. 38Pashishe kuenzabu makunji atanu bua kusuikabu tshilamba atshi. Kuasabu misonsu bua kulembelejaku tshilamba atshi. Kuenzabu mutu wa dikunji dionsu ne milonda ya tshiamu tshia mpawungi ne bitaku bitanu bia tshiamu tshikunze.

Tshimuangi 37
Mushete wa ndondu
1Beshalele kuenza mushete wa ndondu wa mitshi ya ndunga. Mushete awu uvua ne bule bua metre umue ne santimetre makumi abidi ne itanu, butshiama bua santimetre makumi muanda mutekete ne itanu, butumbuke bua santimetre makumi muanda mutekete ne itanu kabidi. 2Kulamikaye tshiamu tshia mpawungi munda mua mushete awu, panyima pawu ne ku mibangu. 3Kuenzaye nkanu inayi ya tshiamu tshia mpawungi bua kusuika ku mikolu inayi ya mushete awu, ibidi ku luseke ibidi ku lukuabu. 4Kusongaye mabaya abidi a mitshi ya ndunga, kualamikaye tshiamu tshia mpawungi ku nseke yonsu. 5Kubuejaye mitshi ayi ku nkanu ivua ku luseke lua mushete bua kuwambuilaku.
6Kuenzaye kabidi tshibuikidiji tshia mushete awu tshia tshiamu tshia mpawungi. Tshibuikidiji atshi, tshivua ne bule bua metre umue ne santimetre makumi abidi ne itanu, ne butshiama bua santimetre makumi muanda mutekete ne itanu. 7Pa tshibuikidiji apu, uvua muenzepu Bakerubine babidi ba tshiamu tshia mpawungi. Bavua ku ndekelu kua tshibuikidiji atshi nseke yonsu ibidi. 8Bakerubine abu bavua balamakane ne tshibuikidiji, ewu ku ditengu mukuabu ku ditengu. 9Bakerubine abu bavua batangilangane, binangila pa tshibuikidiji, bolola mapuapua mulu, bua kubuikila tshibuikidiji tshia mushete atshi.
Mesa a kulambuila mampa
10Beshalele kuenzaye kabidi mesa a mutshi wa ndunga. Mesa awu avua ne bule bua metre umue, butshiama bua santimetre makumi atanu, butumbuke bua santimetre makumi muanda mutekete ne itanu. 11Mesa avua malamika tshiamu tshia mpawungi mubidi mujima too ne ku mibangu. 12Ku nseke yonsu inayi ya mesa awu, kuvua mabaya malamika tshiamu tshia mpawungi avua ne santimetre muanda mukulu mu butshiama. 13Kuenzaye nkanu inayi ya tshiamu tshia mpawungi. Kulamikaye nkanu ayi ku matumba onsu anayi a mikolu inayi ya mesa. 14Nkanu ayi, ivua misuika ku mabaya. Mu nkanu ayi bavua babueja mitshi bua kuambula mesa. 15Beshalele kuenza kabidi mitshi ya ndunga ibidi. Kuyilamikaye tshiamu tshia mpawungi bua kuambuilaku mesa. 16Kuenzaye bintu bia kuteka pa mesa: malongu masalame, makopu, malongu mondoke, ne milangi ya kulambula milambu ya maluvu. Bintu bionsu abi bivua anu bia tshiamu tshia mpawungi menemene.
Tshitekelu tshia miendu tshia maboku muanda mutekete
17Beshalele kuenza kabidi tshitekelu tshia miendu tshia tshiamu tshia mpawungi. Tshitekelu tshia muendu atshi tshivua tshilamakane ne matamba atshi, tulongu tukese, mapu ne bilongu. 18Tshivua ne matamba asambombu, asatu ku luseke, asatu ku luseke lukuabu. 19Ku ditamba dionsu kuvua tulongu tukese tusatu, tuikale ne mapu ne bilongu bu mudi mutshi wa amande. 20Ku tshitekelu tshia muendu aku kuenzaye kabidi tulongu tukese tunayi, tuikale ne mapu ne bilongu bu mudi mutshi wa amande. 21Matamba asambombu adi malamakaja abidi abidi ku tshitekelu, mikale ne dipu muinshi muawu. 22Kadi matamba onsu ne mapu, bivua anu bilamakane, kabidi bia tshiamu tshia mpawungi nkayatshi. 23Kuenzaye kabidi miendu muanda mutekete. Kuenzaye bintu bia kukuata nabi mudimu ku miendu: nkala ne bintu bia kuela butu. Bionsu bivua anu bia tshiamu tshia mpawungi. 24Bintu bionsu bivua ku tshitekelu tshia muendu, bivua bienza ne kilo makumi asatu ya tshiamu tshia mpawungi menemene.
Tshilambuilu tshia manananshi
25Pashishe Beshalele kuenza tshilambuilu tshia mutshi wa ndunga, bua kuoshilapu milambu ya manananshi a tshijila. Tshilambuilu atshi, tshivua ne santimetre makumi atanu mu nseke yatshi yonsu. Butumbuke buvua ne metre umue. Kadi mu matumba onsu, muvua nsengu milamakane ne tshilambuilu atshi. 26Tshilambuilu tshionsu, tshivua tshilamika tshiamu tshia mpawungi too ne ku nsengu ivua ku matamba anayi. Kabidi tshivua tshinyungulula ne mukaba wa tshiamu tshia mpawungi. 27Kuenzaye nkanu ya bijengu ibidi ya tshiamu tshia mpawungi, ya kusuika ku luseke ne ku luseke, muinshi mua mukaba uvua ku tshilambuilu. Nkanu ayi ivua ya kubueja mutshi bua kuambula tshilambuilu. 28Kuenzaye mitshi yandunga ibidi, kuyilamikaye tshiamu tshia mpawungi.
29Pashishe muenji wa manananshi kuenza mafuta a tshijila a kujidila nawu bantu ne bintu. Kuenzaye kabidi ne manananshi a tshijila a kuosha pa tshilambuilu.

Tshimuangi 38
Tshilambuilu ne dilongu dia kuowa mayi
1Bua kulambula milambu, kuenzabu tshilambuilu tshia mitshi ya ndunga. Tshilambuilu atshi tshivua ne metre abidi ne desimetre itanu nseke yatshi yonsu. Butumbuke buvua metre umue ne desimetre itanu. 2Kadi matumba onsu anayi avua majuke kulu bu nsengu, milamakane pamue ne tshilambuilu. Kabidi tshilambuilu tshijima tshivua tshilamika tshiamu tshikunze. 3Kuenzabu kabidi bintu bia mu tshilambuilu amu ne tshiamu tshikunze: bia kuboya natshi butu, bikasu, malongu a kumiamina nawu, mbabula ne nkala bua kusabula munyinyi. 4Kulukabu kakanu ka tshiamu tshikunze kafuanangane ne munyingu. Kutekabu kakanu aku pankatshi pa tshilambuilu luseke lua kuinshi. 5Kuenzabu nkanu inayi ya bijengu ya kuteka mu matumba anayi a munyingu wa tshiamu tshikunze awu, bua kuelamu mabaya. 6Kuenzabu kabidi mabaya abidi a mutshi wa ndunga. Kualamikabu tshiamu tshikunze. 7Kubuejabu mabaya awu mu nkanu ya bijengu ivua ku luseke lua tshilambuilu, bua kutshiambuilaku. Kadi tshilambuilu tshia mabaya etshi, katshi vua ne tshintu munda to.
8Bavua benza dilongu dinene. Dilongu adi ne tshitaku tshiadi, bivua anu bia tshiamu tshikunze, tshivua tshifuma ku mienu ya tshiamu tshikunze ya kudi bakaji bavua benza mudimu ku tshibuelelu tshia ntenta wa kusambakena.
Lupangu lua nzubu wa tshijila
9Kuenzabu lupangu luvua lunyungulula nzubu wa tshijila. Bavua babienza ne bilamba bia buanda bukole bua ndanda. Luseke lua kuinshi, luvua ne metre makumi atanu. 10Bilamba abi bavua babilembeleja ne nkanu ne milonda ya tshiamu tshitoke tshia mushinga mukole ku makunji makumi abidi a tshiamu tshikunze. Makunji awu avua ne bitaku makumi abidi bia tshiamu tshikunze. 11Luseke lua ku mutu, lupangu luvua anu bule bumue. Bavua balembeleja bilamba amu mushindu awu. 12Kadi mu butshiama luseke ludi diba dibuelela, lupangu luvua ne metre makumi abidi ne atanu mu bule. Bavua balembeleja bilamba ku makunji dikumi, mikale ne bitaku dikumi. 13Pashishe mu mushiku wa mbelu, luseke ludi diba dipatukila, lupangu luvua kabidi ne metre makumi abidi ne atanu mu butshiama. 14Mu mushiku wa mbelu ku luseke ne ku luseke kuvua bilamba mutantshi wa metre muanda mutekete ne tshitupa. 15Kuvua kabidi makunji asatu, ne bitaku bisatu.
16Bilamba bionsu bivua binyungulula lupangu, bivua bia buanda bukole bua ndanda. 17Bitaku bia makunji awu, bivua bia tshiamu tshikunze. Nkanu ne milonda bivua bia tshiamu tshitoke tshia mushinga mukole. Mitu ya makunji, ivua milamika tshiamu tshitoke tshia mushinga mukole. Makunji onsu avua masuikakaja ne milonda ya tshiamu tshitoke tshia mushinga mukole. 18Tshilamba tshia mu mushiku wa mbelu wa lupangu, tshivua tshitela bimpe kudi batedi ne buanda bukole bua ndanda busambakaja ne bua miosa ya nyama bufikuluke, bukunzubile ne bukunze kunzuu. Tshilamba atshi, tshi vua ne metre dikumi mu bule, ne metre abidi ne tshitupa mu butumbuke, amu bu bilamba bia lupangu. 19Bavua batshisuika ku makunji anayi. Makunji awu avua ne bitaku binayi bia tshiamu tshikunze. Nkanu, mitu ya makunji ne milonda, bivua bia tshiamu tshitoke tshia mushinga mukole. 20Milonda ya bitupa yonsu, ivua ku nzubu wa tshijila ne ku lupangu, ivua ya tshiamu tshikunze.
Biamu bivuabu bakuate nabi mudimu
21Pashishe Moshe kutumina bena Izrayele diyi, bua babale bintu bionsu bivuabu benza nabi mudimu mu nzubu wa tshijila. Muaba awu, ke uvuabu bateka mushete wa ndondu uvua ne mabue a mikenji. Itamare, muana wa mutuangaji Arone, ke uvua ulombola bena Levi bavua babala bintu ebi. 22Beshalele, muana wa Uri, uvua kabidi muikulu wa Ure, wa mu tshisamba tshia Yuda, kuenza mudimu wonsu uvua Maweja-Nangila muambile Moshe. 23Bavua bamuambuluisha kudi Okoliyabe, muana wa Akisamaka, wa mu tshisamba tshia Dane, uvua mumanye midimu mishilangane: ya kusonga mabue, ya kuzola, ya kulengeja bilamba bia miosa ya nyama bifikuluke, bikunzubile, bikunze kunzuu, kabidi ya kutela bilamba bia ndanda.
24Biamu bia mpawungi bionsu bivua bena Izrayele balambule bua kuasa muaba wa tshijila, bivua kilo 877 ne grame 300, bilondeshile tshipimu tshivuabu natshi muaba wa tshijila.
25Biamu bitoke bia mushinga mukole bivua bena Izrayele bavuabu babadike balambule, bivua kilo 3.017 ne grame 750, bilondeshile tshipimu tshivuabu natshi muaba wa tshijila. 26Nanku bantu balume bonsu 603.550 bavuabu babadike, bikale ne bidimu bituadijile ku makumi abidi too ne pa mutu, bavua balambule grame itanu ya tshiamu tshitoke tshia mushinga mukole ku muntu ku muntu. 27Bavua bengulule kilo 3.000 ya tshiamu tshitoke tshia mushinga mukole, bua kuenza bitaku lukama bia makunji a ku muaba wa tshijila, ne bia ku tshilamba tshivua tshilembeleja pankatshi pa muaba wa tshijila ne muaba wa tshijila menemene. Tshitaku tshionsu tshivua ne kilo 30. 28Kadi kilo 17 ne grame 750 ivua mishale, kuenzabu nayi nkanu ya ku makunji, mitu ya makunji ne milonda ya kulamakaja nayi makunji awu.
29Biamu bikunze bivua bena Izrayele balambule bivua kilo 2.124. 30Biamu abi bavua benza nabi bitaku bia makunji a mushiku wa mbelu wa ntenta wa kusambakena. Kuenzabu nabi kabidi tshilambuilu tshia tshiamu tshikunze, kakanu katshi ka munyingu ne bintu bionsu bia ku tshilambuilu. 31Bavua benza nabi kabidi bitaku bia makunji a ku lupangu ne a ku tshibuelelu tshia lupangu, kabidi ne milonda ya bitupa ya ku nzubu wa tshijila ne ya ku lupangu.

Tshimuangi 39
Bilamba bia batuangaji: efode
1Batedi ba bilamba kutela bilamba bia lumu bia kuenza nabi mudimu muaba wa tshijila. Kutelelabu kabidi Arone bilamba bia kuenza nabi mudimu wa butuangaji, bu muvua Maweja-Nangila muambile Moshe.
2Kadi tshilamba tshia efode tshia mutuangaji munene, tshivua tshitela ne buanda bukole bua ndanda, busambakaja ne buanda bua miosa ya nyama bufikuluke, bukunzubile, bukunze kunzuu, kabidi ne buanda buenza ne tshiamu tshia mpawungi. 3Kuengululabu tshiamu tshia mpawungi, kuenzabu natshi bitata. Kukosololabu bitata abi mu bitupa bikese bua kupeta buanda. Batedi kubusambakaja ne buanda bua miosa ya nyama bufikuluke, bukunzubile ne bukunze kunzuu, kabidi ne bua ndanda. 4Mutuangaji uvua muvuale efode ne mampinda abidi masuika ku ndekelu kua tshilamba atshi. 5Kutelabu kabidi tukaba tua kusuika tshilamba tshia efode tshia mutuangaji munene. Tukaba atu tuvua tutela ne buanda bua mushindu umue, tulamakane ne tshilamba atshi, bu muvua Maweja-Nangila muambile Moshe. 6Kusongabu mabue abidi a onikse, a kubueja mu masosu a tshiamu tshia mpawungi. Kufundabu pa mabue apu mena a bana ba Yakobe bu tshitampi. 7Pashishe, kutekabu mabue awu pa mutu pa mampinda abidi avua ku tshilamba tshia efode tshia mutuangaji munene, bua Maweja-Nangila ikale uvuluka bisamba dikumi ne bibidi bia bena Izrayele, bu muvuaye muambile Moshe.
Tshilamba tshia pa tshiadi
8Batedi ba bilamba, kutela tshilamba tshia kuvuala pa tshiadi. Tshilamba etshi, bavua batshitela ne buanda bukole bua ndanda, busambakaja ne bua miosa ya nyama bufikuluke, bukunzubile ne bukunze kunzuu, kabidi ne buanda bua tshiamu tshia mpawungi, bu muvua efode. 9Tshilamba atshi tshivua tshibombu tshia santimetre makumi abidi ne itanu nseke yonsu. 10Pa tshilamba atshi, bavua bateka milongu ya mabue a mushinga mukole inayi: mulongu wa kumpala uvua ne dibue dia rubise, dia topaze ne dia emerode. 11Mulongu muibidi uvua ne dibue dia grenate, dia safire ne dia mbongu. 12Mulongu muisatu uvua ne dibue dia yasinte, dia agate ne dia ametiste. 13Mulongu muinayi uvua ne dibue dia krisolite, dia onikse ne dia yaspe. Kubuejabu dibue dionsu mu disosu dia tshiamu tshia mpawungi. 14Mabue awu, avua dikumi ne abidi, bungi bua bisamba bia bena Izrayele. Dina dia tshisamba tshionsu bavua badifunda pa dibue bu tshitampi.
15Bua tshilamba tshia pa tshiadi, kuenzabu tukanu tubidi tua tshiamu tshia mpawungi menemene, tuluka bu mionji. 16Kuenzabu masosu abidi a tshiamu tshia mpawungi, kabidi nkanu ya bijengu ibidi ya tshiamu tshia mpawungi. Kusuikabu nkanu ayi ku mutu kua tshilamba tshia pa tshiadi ku luseke ne ku luseke. 17Kusuikabu kakanu konsu ku lukanu lua tshijengu lua ku tshilamba tshia pa tshiadi. 18Kusuikakajabu nsongu yayi ibidi, ku masosu abidi a tshiamu tshia mpawungi avua ku mampinda a tshilamba tshia efode. Nanku tshilamba tshia pa tshiadi tshivua pa mutu pa tshia efode. 19Kuenzabu nkanu mikuabu ya bijengu ibidi ya tshiamu tshia mpawungi. Kuyisuikabu kuinshi kua tshilamba tshia pa tshiadi ku luseke ne ku luseke, bituangane ne tshilamba tshia efode tshia mutuangaji munene. 20Kuenzabu nkanu mikuabu ya bijengu ibidi ya tshiamu tshia mpawungi. Kuyisuikabu kuinshi kua mampinda a tshilamba tshia efode pa mutu pawu. Nanku bavua bateka nkanu ya bijengu ayi pa mutu pa tukaba tuvua tulamakaja ku tshilamba tshia efode. 21Kusuikakajabu nkanu ya bijengu ivua ku tshilamba tshia pa tshiadi, ne ivua ku tshilamba tshia efode ne monji mufikuluke. Tshilamba tshia pa tshiadi kushalatshi pa mutu pa tukaba tuvua ku tshilamba tshia efode, bua tshilamba tshia pa tshiadi katshilamuku ku tshia efode, bu muvua Maweja-Nangila muambile Moshe.
Bilamba bikuabu bia tshijila
22Muntumpu uvua Arone muvuale bavua bautela amu ne buanda bua miosa ya nyama bufikuluke. 23Kadi muntumpu awu uvua ne nshingu mutela bikole, bua kapandiki to. 24Kuinshi kuonsu kua muntumpu awu, bavua bazola bimuma bia grenade ne buanda bua miosa ya nyama bufikuluke, bukunzubile ne bukunze kunzuu, kabidi ne buanda bukole bua ndanda. 25Kuinshi kuonsu aku, kuvua kulembeleja kabidi ndibu ya tshiamu tshia mpawungi menemene, pankatshi pa bimuma bia grenade. 26Nanku misangu yonsu kuinshi kua muntumpu kuvua tshimuma tshia grenade ne ludibu bishintulukangana, bu muvua Maweja-Nangila muambile Moshe.
27Kutelelabu kabidi Arone ne bana bende ba balume bilamba bia muinshi bia ndanda, 28bifulu, mikaba ya kusuika ku bifulu, ne tuputula tua muinshi. Bionsu bivua anu bia buanda. 29Kubatekabu kabidi mikaba milengeja ne buanda bukole bua ndanda, busambakaja ne bua miosa ya nyama bufikuluke, bukunzubile ne bukunze kunzuu, bu muvua Maweja-Nangila muambile Moshe.
30Pashishe kuenzabu tshitata tshia tshijila tshia tshiamu tshia mpawungi menemene, tshifuanangane ne tshilongu. Kufundabu pa tshitata atshi ne: “Wa tshijila wa Maweja-Nangila,” amu bu bitua tshitampi. 31Kusuikabu tshitata atshi kumutu kua tshifulu ne mukaba mukunzubile kulu kuatshi, bu muvua Maweja-Nangila muambile Moshe.
Badi bamanyisha Moshe ne: mudimu wajiki
32Bena mudimu kujikija mudimu onsu wa ntenta wa kusambakena ne wa nzubu wa tshijila. Bavua benza midimu ayi menemene anu bu muvua Maweja-Nangila muambile Moshe.
33Bena Izrayele kuleja Moshe bintu bionsu bivuabu benza bua nzubu wa tshijila:
— ntenta wa kusambakena ne bintu bionsu bivuaku: nkanu, mabaya, mitshi, makunji ne bitaku biawu;
34— bilamba bia kubuikila pa mutu pa ntenta bia biseba bia mikoku ya bimpanga bilaba kakula, bia biseba bia nyama wa nkonga wa mu mayi, kabidi ne tshilamba tshia kulembeleja pankatshi pa muaba wa tshijila ne muaba wa tshijila menemene;
35— mushete wa ndondu udi ne mabue a mikenji, pamue ne mitshi yawu, ne tshibuikidiji tshiawu;
36— mesa a tshijila ne bintu bionsu bivuaku, too ne mampa malambula Mvidi Mukulu;
37— tshitekelu tshia miendu tshia tshiamu tshia mpawungi menemene, miendu yonsu, ne bintu bikuabu bivuaku, too ne mafuta a kutemesha nawu miendu;
38— tshilambuilu tshia tshiamu tshia mpawungi, mafuta a kulaba nawu, manananshi a kuosha;
— tshilamba tshia mu mushiku wa mbelu wa ntenta;
39— tshilambuilu tshia tshiamu tshikunze, munyingu watshi wa tshiamu tshikunze, mitshi yatshi ne bintu bionsu bivuaku;
— dilongu dinene dia kuowa mayi, ne tshitaku tshiadi;
40— bilamba bia ku lupangu, makunji abi ne bitaku biawu, kabidi ne tshilamba tshia mu mushiku wa mbelu wa lupangu, mionji ne milonda ya bitupa yatshi;
— bintu bionsu bivuabu ne bua kuenza nabi mudimu mu ntenta wa kusambakena, kabidi ne mu nzubu wa tshijila;
41— bilamba bia lumu bia kuvuala diba dia mudimu wa mu muaba wa tshijila;
— bilamba bia tshijila bivua Arone ne bana bende ba balume ne bua kuvuala bua kuenza mudimu wa butuangaji.
42Bena Izrayele bavua benza midimu ayi anu bu muvua Maweja-Nangila muambile Moshe. 43Moshe kubandila mudimu uvua bena Izrayele benza. Kumonaye ne bavua bawenze anu bu muvua Maweja-Nangila muambe. Nanku, kubelaye lupemba.

Tshimuangi 40
Badi bimanyika ntenta, bamujidila
1Maweja-Nangila kuambila Moshe ne:
2— Dituku dia kumpala dia ngondu wa kumpala, wimanyike ntenta wa kusambakena, ne nzubu wa tshijila. 3Batekemu mushete wa ndondu, baujika ne tshilamba tshilembeleja, bua kabaumonu kudi bantu to. 4Mu ntenta amu, utekemu mesa a tshijila, mikale ne mampa a kundambula meme Mvidi Mukulu. Utekemu kabidi tshitekelu tshia miendu. Utemeshe miendu ayi. 5Bateke tshilambuilu tshia tshiamu tshia mpawungi bua kuosha manananshi. Utshiteke kumpala kua mushete wa ndondu. Ulembeleje tshilamba mu mushiku wa mbelu wa nzubu wa tshijila. 6Uteke tshilambuilu tshia milambu ya kuosha kumpala kua mushiku wa mbelu wa ntenta wa kusambakena. 7Pankatshi pa ntenta wa kusambakena ne tshilambuilu bateke dilongu dinene dia kuowa mayi, dikale ne mayi tente. 8Pashishe usuike bilamba bia kunyungulula nabi lupangu, ulembeleje tshilamba ku tshibuelelu tshia lupangu.
9“Wangate mafuta, ulabe ku ntenta wa kusambakena, ne ku bionsu bidiku bua kubadila. Mpindiewu neashale muaba wa tshijila. 10Ulabe kabidi mafuta awu ku tshilambuilu tshia milambu, ne ku bionsu bidiku. Utshijidile, bua tshishale tshia tshijila. 11Ulabe mafuta awu kabidi ku dilongu dinene ne ku tshitaku tshiadi bua kubindila. 12Pashishe, Arone ne bana bende ba balume, bimane mu mushiku wa mbelu wa ntenta wa kusambakena, bua uboweshe mayi a tshijila. 13Uvuadike Arone bilamba biende bia tshijila. Umulabe mafuta, umujidile bua angenzele mudimu wa butuangaji. 14Pashishe, ubikile kabidi bana ba Arone ba balume, ubavuadike mintumpu yabu. 15Bana ba Arone abu, ubalabe mafuta mushindu uuvua mulabe tatuabu, ubajidile bua bangenzele mudimu wa butuangaji. Mafuta awu, ke adi ajadika ne: badi batuangaji kashidi, bobu ne ndelanganyi yabu yonsu.”
Moshe udi wasa muaba wa tshijila
16Moshe kuitaba diyi dia Maweja-Nangila, kukumbaja bionsu bivuaye mumuambile: 17Bena Izrayele bamane kupatuka mu Ejipitu tshidimu tshijima, tshidimu tshibidi, dituku dia kumpala dia ngondu wa kumpala, Moshe kuimanyika muaba wa tshijila.
18Kuimanyikaye makunji mu bitaku biawu. Kutekaye kabidi mabaya ne mitshi. 19Kuvungululaye ntenta pa mutu pa muaba wa tshijila. Pashishe, kubuikilaye mukuabu pa mutu pende, bua kumulama bimpe, bu muvua Maweja-Nangila mumuambile.
20Moshe kuteka mabue a mikenji dikumi mu mushete wa ndondu. Kubuejaye mitshi ku mushete, kumubuikilaye tshibuikidiji. 21Moshe kuteka mushete awu muaba wa tshijila. Kulembeleja tshilamba pankatshi pa muaba wa tshijila ne muaba wa tshijila menemene, bua kujika mushete, bu muvua Maweja-Nangila muambile Moshe.
22Kutekaye mesa a tshijila mu ntenta luseke lua ku mutu, kumpala kua tshilamba tshivua tshilembeleja. 23Moshe kuteka mampa a kulambula pa mesa apu, bu muvua Maweja-Nangila mumuambile.
24Kutekaye tshitekelu tshia miendu mu ntenta amu, luseke lua kuinshi, bitangilangane ne mesa. 25Pashishe Moshe kutemesha miendu ayi muaba uvua Maweja-Nangila, bu muvua Maweja-Nangila mumuambile.
26Kutekaye tshilambuilu tshia tshiamu tshia mpawungi mu ntenta amu. Tshilambuilu atshi tshivua kumpala kua tshilamba tshilembeleja. 27Moshe kuosha manananshi a tshijila pa tshilambuilu apu, bu muvua Maweja-Nangila mumuambile.
28Kulembelejaye tshilamba mu mushiku wa mbelu wa muaba wa tshijila. 29Kutekaye tshilambuilu pabuipi ne mushiku wa mbelu wa ntenta, bua kulambuilapu Maweja-Nangila milambu ya kuosha, ne ya bintu bia mu madimi, bu muvua Maweja-Nangila mmuambile.
30Moshe kuteka dilongu dinene, ne mayi tente, pankatshi pa ntenta wa kusambakena ne tshilambuilu. 31Mayi awu, ke avuabu bowa ku bianza ne ku makasa kudi Moshe, kudi Arone ne kudi bana bende ba balume. 32Misangu yonsu ivuabu babuele mu ntenta wa kusambakena, nansha bafike pabuipi ne tshilambuilu, bavua bowa mayi, bu muvua Maweja-Nangila muambile Moshe.
33Pashishe Moshe kuasa lupangu luvua lunyungulula ntenta wa kusambakena ne tshilambuilu. Kulembelejaye tshilamba mu mushiku wa mbelu wa lupangu alu. Mudimu uvua Moshe muenze kujikawu.
Butumbi bua Maweja-Nangila budi buwuja muaba wa tshijila
34Diba adi divuba divua dibuikila ntenta wa kusambakena. Butumbi bua Maweja-Nangila kuwulabu muaba wa tshijila. 35Moshe kavua kabidi ne mushindu wa kubuela mu ntenta wa kusambakena to.
36Bena Izrayele, bavua babanga luendu amu pavua divuba diumuka pa mutu pa muaba wa tshijila. 37Kadi, pavuadi kadiyi diumuka muaba wa tshijila, bena Izrayele kabavua baye to. Bavua anu bindile too ne dituku didi divuba dijuka.
38Nanku, mu munya, Maweja-Nangila uvua umuenekela bena Izrayele mu divuba divua dibuikila muaba wa tshijila. Butuku, uvua ubamuenekela mu kapia kavua kakenka muaba awu. Ke muvua luendu lujima lua bena Izrayele nanku.
