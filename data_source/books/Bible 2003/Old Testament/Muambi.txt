Muambi 1
Malu Onso Adi Hatuhu
1Â mmei a Mulambi, muana wa Davidi, mukelenge wa mu Yelushalema.
2Muambi udi Wamba ne, Malu a hatuhu,
malu a hatuhu! Malu onso adi hatuhu.
3Muntu udi uheta tshinyi ku mu dimu wonso
udiye wenza muinshi mua diba?
4Tshikondo tshimue tshidi tshiya ku mpala, tshikuabo tshidi tshilonda ku nyima;
ka dî buloba budi muomumue tshiendelele.
5Diba didi dibanda, didi dibuela,
didi dihita lubilu kabidi ku muaba udidi dibanda.
6Luhehele ludi luya ku Sude,
ludi luhingana ku nôde;
lufu luanyunguluka bua kuhingana kabidi
ku muaba wakafumalu.
7Misulu yonso idi ibuela mu mai manene,
kadi mai manene kaena ûla tente;
mu miaba yonso idi misulu ihueka,
idi ihinganamu kabidi.
8Malu onso adi mûle tente ne ntatu;
muntu kena mumanye mua kuâmba;
kumona kakuena kutonda disu;
kunyua kakuena kudiatshisha ditshu.
9Malu akadiku diambedi neikaleku;
malu akenzabo diambedi nênjibue;
kakuena tshintu tshihia-tshihia muinshi mua diba.
10Tshintu tshidiku tshidibo ba manye mua kuamba ne,
Tangila, etshi ntshintu tshihia-tshihia, anyi?
Tshiakadiku kale,
mu bikondo biakadi ku mpala kuetu.
11Kabena bavuluka bantu ba kale;
balualua ha nyima kabena babavuluka
kudi bantu badi babalonda kabidi.
Malu Akadi Muambi Umona
12Meme Muambi nakadi mukelenge wa Isalele mu Yelushalema. 13Nakateka mutshima wanyi ne meji anyi mu kukeba ne mu kujingulula kua malu onso adi menjibue muinshi mua diulu; eu mmudimu wa lutatu wakuha Nzambi ba ha buloba bua kubadisha nʼau. 14Nakatangila malu onso adi menjibue muinshi mua diba; monai, malu au onso adi hatuhu, adi bu kuihata kua luhehele.
15Tshidi tshikonyangala, kabena mua kutshiludika kahidi;
tshintu tshidi katshiyihu, kabena mua kutshibala. 16Nakamba mu mutshima wanyi ne, Nakuheta lungenyi lua bungi, muhite bonso bakadi ku mpala kuanyi mu Yelushalema; bulelela, mutshima wanyi wakajingulula meji a bungi ne lungenyi lua bungi. 17Nakuteka mutshima wanyi mu kukeba kua meji ne mu kujingulula kua buhote ne malu a tshianana; nakamanya ne bualu ehu kabidi budi bu kuihata kua luhehele.
18Bualu bua mu meji a bungi mudi kanyinganyinga ka bungi;
wavudisha lungenyi neavudishe kanyinganyinga kabidi.

Muambi 2
1Nakambila mutshima wanyi ne, Tuye bietu, nenkutete ne masanka; nunku usanke biebe. Monai, buakadi hatuhu kabidi. 2Nakamba bua tuseku ne, Tudi tuhote, bua masanka ne, Adi enza tshinyi? 3Nakelangana meji mu mutshima wanyi bua kusankisha mubidi wanyi ne nvinyo, mutshima wanyi mutshikale undombola mu meji; nakateta malu a buhote bua kujingulula tshidi tshimpe bua ba ha buloba benze muinshi mua diulu matuku onso a muoyo waho. 4Meme nakenza midimu minene; nakadiashila nsuhu; nakakuna mionshi ya tumuma tua nvinyo; 5nakadilongoluela bibundu ne miaba ya biendelu; nakakunamu mitshi ya mamuma ya mishindu yonso; 6nakadiumbuila mena a mai bua kusunabo mai a kumiamina mitshi inakakuna; 7nakasumba bahika balume ne bahika bakashi; nakadi ne bana ba bahika baledibue mu nsubu muanyi; nakadi ne bimuna bia bungi, ngombe ne mikoko, bihite bia bonso bakadi ku mpala kuanyi mu Yelushalema. 8Nakaheta argent ne or ne bintu bia mushinga mukole bifume kudi bakelenge ne ku provinces; nakadiangatshila bimbi ba misambu, balume ne bakashi, ne biombelu bia mishindu yonso bia kuimba nʼabi misambu.
9Nakalota lumu lunene; bintu bianyi biakavulangana, biakahita bia bonso bakadi ku mpala kuanyi mu Yelushalema; nakatshidi anu ne meji anyi. 10Tshiakahidia nansha tshintu tshimue tshiakajinga mesu anyi; tshiakalesha mutshima wanyi nansha disanka dimue; mutshima wanyi wakasanka bua midimu yonso makela; edi ndifutu dianyi dia ku midimu yonso biakenza. 11Hashishe, nakatangila midimu yonso yakenza bianza bianyi, ne lutatu lunakadi nʼalu; monai, malu onso akadi hatuhu bu kuihata kua luhehele; kakuakadi bualu buimpe muinshi mua diba.
12Nakahingana bua kutangila meji ne buhote ne malu a tshianana, kadi muntu walonda mukelenge udi mua kuenza tshinyi? Nênze anu malu akamanabo kuenza. 13Hashishe, nakamona ne, Meji adi ahita malu a tshianana buakane bu mudi munya muhite midima. 14Mesu a muena meji adi matangile ku mpala, ne muhote udi wenda mu midima; kadi nakajingulula ne, Bualu bumue budi bubakuata bonso. 15Hashishe, nakamba mu mutshima wanyi ne, Bualu budi bukuata muhote nebunkuate kabidi; tshindi muvudishile meji ntshinyi? Nakamba mu mutshima wanyi ne, Bualu ebu budi hatuhu kabidi. 16Kabena bavuluka nansha muena meji nansha muhote, bualu bua matuku alualua bubidi buabo nebabahue muoyo. Monai, muena meji ufuafua muomumue ne muhote! 17Nunku nakakina muoyo, bualu bua mudimu udi muenjibue muinshi mua diba wakannyingalasha. Bualu bua malu onso adi hatuhu bu kuihata kua luhehele.
18Nakakina midimu yonso inakenza muinshi mua diba hanakamona ne, Ndi nyishila muntu udi undonda. 19Udi mumanye ne, Yeye neikale muena meji anyi muhote nganyi? Kadi yeye neakokeshe midimu yanyi yonso inakenza ne yakalesha bantu lungenyi lunakadi nʼalu muinshi mua diba. Ebu mbualu bua batuhu kabidi. 20Nunku ditekemena dia malu onso anakenza muinshi mua diba diakajimina. 21Bualu bua misangu mikuabo muntu udi wenza mudimu wandi wa lungenyi, wa meji ne mulengele tshishiki udi ushila muntu buhianyi budiye kayi mukuatshile mudimu. Bualu ebu budi bua hatuhu, budi butambe bubi. 22Muntu udi uheta tshinyi ku midimu yandi yonso yakenzeye ne yakanyingalasheye nʼai mutshima wandi muinshi mua diba? 23Bualu bua matuku andi onso adi ne ntatu ne mudimu wandi udi wa kanyinganyinga; mutshima wandi mene kawena wikisha butuku. Ebu mbualu bua hatuhu kabidi.
24Kakuena disanka kudi muntu bu kudia, kunua ne kusankisha mutshima wandi mu midimu yandi. Nakatangila disanka edi ne, Ndifume ku tshianza tshia Nzambi. 25Bualu bua udi mumanye mua kumpua meme ku didia ne disanka nganyi? 26Nzambi udi uha muntu udi umusankisha meji, lungenyi ne disanka; kadi udi uha muntu mubi lutatu lua kukunguisha bintu bia kuhesha mukuabo udi usankisha Nzambi. Bualu ebu mbua hatuhu kabidi ne bu kuihata kua luhehele.

Muambi 3
Diba Didiku bua Malu Onso
1Bualu bua tshintu tshionso tshidi ne tshikondo tshiatshi, ne bualu buonso budi ne diba diabu muinshi mua diulu kabidi:
2tshikondo tshia kuledibua ne tshikondo tshia kufua;
tshikondo tshia kukuna bintu ne tshikondo tshia kubihuola;
3tshikondo tshia kushiha ne tshikondo tshia kuondaha;
tshikondo tshia kubutula ne tshikondo tshia kuibaka;
4tshikondo tshia kudila ne tshikondo tshia kuseka;
tshikondo tshia kuasa madilu ne tshikondo tshia kuja maja;
5tshikondo tshia kuimasha mabue ne tshikondo tshia kusangisha mabue kabidi;
tshikondo tshia kuelangana bituha ku nshingu ne tshikondo tshia kubenga kuelangana bituha;
6tshikondo tshia kukeba ne tshikondo tshia kujimisha;
tshikondo tshia kulama ne tshikondo tshia kuimasha;
7tshikondo tshia kubanda ne tshikondo tshia kutela;
tshikondo tshia kuhuwa ne tshikondo tshia kuakula;
8tshikondo tshia kunanga ne tshikondo tshia kukuta;
tshikondo tshia kuluangana nvita ne tshikondo tshia kushikama talalâ.
9Muena mudimu udi uheta tshinyi ku mudimu udiye wenza?
10Nakatangila mudimu wa lutatu wakaha Nzambi ba ha buloba bua kubibidisha nʼau. 11Yeye wakafuka tshintu tshionso tshiakane mu tshikondo tshiatshi; wakuteka lungenyi mu mitshima ya bantu, kadi kabena bamanye mua kujingulula mudimu wa Nzambi wakenzeye ku tshibangidilu tshia buloba tô ne kunshikidilu kuabu. 12Ndi mumanye ne, Kakuena bualu buimpe bu kusanka ne kuenza malu mimpe matuku onso hatshidi muntu ne muoyo. 13Muntu yonso adie biandi, anue biandi, asanke biandi mu midimu yandi yonso, bua eku nkuha kua Nzambi. 14Ndi mumanye ne, Malu onso adi Nzambi wenza neajalame tshiendelele; kabena bamanye mua kusangisha tshintu ha mutu, kabena bamanye mua kumushaku tshintu; Nzambi wakenza nunku bua bantu bamutshine. 15Malu adiku katataka akadiku kale; ne malu adi kâyi manze kulua akadiku diambedi; Nzambi neamueneshe kabidi malu akamana kujimina.
Mianda ya Muoyo Wetu Idi Ituta Diakabi
16Nakatangila muinshi mua diba ne mu muaba wa tshilumbuluidi muakadi dihetu, ne mu muaba wa buakane muakadi bubi kabidi. 17Nakamba mu mutshima wanyi ne, Nzambi nealumbuluishe bantu bakane ne bantu babi; bualu bua malu onso ne midimu yonso bidi ne tshikondo tshiabi. 18Nakamba mu mutshima wanyi ne, Nzambi udi wenzela bana ba bantu nunku bua kubateta ne bua bobo badimanye ne, Tuetu tudi anu bu nyama. 19Bualu bua malu adi akuata bana ba bantu adi akuata nyama kabidi; mufuafua umue mmufuafua mukuabo; bidi ne muhuya muomumue; bantu kabena bahita nyama buakane; malu onso adi hatuhu. 20Bionso biyaya ku muaba umue; bionso bidi anu dinfuenkenya dia buloba, nebiandamuke dinfuenkenya dia buloba kabidi. 21Udi mumanye ne, Muoyo wa muntu udi ubanda kulu, anyi muoyo wa nyama udi uhueka muinshi mua buloba nganyi? 22Nunku nakajingulula ne, Kakuena bualu buimpe bu bua muntu kusanka mu midimu yandi; bualu bua edi ndifutu diandi; wamuhingasha ha buloba bua kutangileye malu adi alonda ku nyima kuandi nganyi?

Muambi 4
1Nakatangila kabidi makenga onso adibo bakengesha nʼau bantu muinshi mua diba; monai binsonshi bia bakadi bakengeshibua kabayi ne musambi! Bakabakengesha bakadi ne bukole, bobo kabakadi ne musambi. 2Nunku nakamba ne, Bantu bakamana kufua badi batamba batshidi ne muoyo kusanka, 3ne badi kabayi banze kuledibua ne kabayi banze kutangila malu mabi adibo benza muinshi mua diba badi batamba buonso buabo kusanka.
4Hashishe, nakatangila mudimu wonso ne ngenzelu wau mulengele bidi bivuisha bantu mukau. Bualu ebu budi hatuhu, bu kuihata kua luhehele.
5Muhote udi udikuata bianza, udi udidia mubidi wandi.
6Dianza diule tente ne ditalala didi dihita manza abidi mûle tente ne mudimu mukole ne kuihata kua luhehele.
7Nakatangila kabidi malu a hatuhu muinshi mua diba; 8mukuabo udiku udi nkayandi kayi ne muntu, nansha muana wa balume nansha muanʼabo wa balume, kadi nshikidilu wa mudimu wandi kenaku; mesu andi kaena manze kutshina ne bubanji. Hashishe, udi udikonka munda ne, Ndi ngenzela nganyi mudimu? Ndi ndikandika masanka bua tshinyi? Ebu mbualu bua hatuhu ne mudimu wa lutatu.
9Bantu babidi badi bahita umue, bua bobo badi baheta difutu dimpe ku mudimu wabo. 10Bualu bua biadishindabo, umue neabishe mukuandi; kadi diakabi didi kudi udi udishinda nkayandi kayi ne mukuabo bua kumuhisha. 11Bualu bukuabo, bialala bantu babidi kaha kamue badi bakuatshishangana luya; kadi udi ulala nkayandi udi mua kukuata luya munyi? 12Muntu udi mua kuhita mukuabo bukole, kadi bantu babidi badi mua kumuhita yeye bukole; kabena mua kutula mionshi isatu milukakasha lukasa.
13Nsongalume muhele udi ne lungenyi udi uhita mukelenge mukulukashi muhote udi kayi witabusha mibelu, 14nansha yeye muluhuke mu nsubu wa mashika bua kubuela mu bukelenge, nansha yeye muledibue mu bukelenge buandi. 15Nakatangila bonso hadi ne muoyo bendakana muinshi mua diba hohamue ne nsongalume wakahiana bukelenge buandi; 16bungi buabo kabuakadi mua kubadibua ne yeye wakadi ha mutu ha buonso buabo. Kadi balonda ha nyima kabena mua kusanka bua bualu buandi. Bulelela, ebu mbualu bua hatuhu kabidi, bu kuihata kua luhehele.

Muambi 5
Kuditshiha Lubilu Kudi Hatuhu
1Ulame makasa ebe hawabuela mu nsubu wa Nzambi; kusemena ha buihi bua kunvua kudi kuhita milambu ya bahote buakane, bualu bua bobo kabena bamanye ne, Tudi tuenza bualu bubi. 2Mei kâluhuki mukana muebe lukasa; mutshima webe kauhatudi bualu ku mpala kua Nzambi lubilu; bualu bua Nzambi udi mu diulu, wewe udi ha buloba; nunku mei ebe ikale makehele.
3Tshilota tshidi tshilua ne malu a bungi; diakula dia muhote didi dihatula mei a bungi.
4Hawaditshiha kudi Nzambi, kujanguluki bua kumana mulayi; bualu bua yeye kena ne bahote disanka; ufute tshiwakalaya. 5Kubenga mua kuditshiha kudi kuhita kudinga buakane. 6Kuitabushi bua mukana muebe kukulenduisha; kuambidi messager ne, Nakadi mutuhakane; udi musue Nzambi ikale ne tshiji bua mei ebe, ashihe mudimu wa bianza biebe bua tshinyi?
7Bualu bua mu bilota bia bungi mudi mei a bungi ahatuka, kadi utshine Nzambi.
Muoyo wa Bantu Udi Hatuhu
8Biwatangila bahele bakengeshibue ne kunyanga kua bilumbuluidi ne kushiha kua mikenji mu province wenu, kukemi bua malu au; bualu bua banfumu bonso badi ne banga badi babatangila, ne udi mubatambe bonso udi ha mutu habo. 9Dikuatshisha dia buloba didi kudi bantu bonso; mukelenge muine udi ukuatshishibua ne bintu bia mu madimi.
10Wananga biuma kena usankishibua ku biuma; wananga bubanji kena ukuta bubanji; ebu mbualu bua hatuhu kabidi.
11Bualu bua hakumbana bintu, badi babidia badi bakumbana kahidi; ne nfumuʼabi udi ne difutu kai dikuabo, anu bua kuntangila ku mesu?
12Tulu tua muena mudimu tudi tuimpe biadieye bintu bikese anyi bia bungi; kadi kukuta kua muntu mubanji kakuena kumuladika tulu.
13Nakatangila bualu bubi muinshi mua diba bua muntu mudilamine luhetu tô ne hakamukengeshalu; 14luhetu elu ludi lujimina mu malu mabi; kadi bialeleye muana wa balume, kena ne tshia kumushila. 15Bu muakahatukeye munda mua mamu wandi butaka, yeye neahingane kabidi; kena uya ne tshintu tshimue mu bianza biandi tshia mu midimu yonso yakenzeye. 16Ebu mbualu bubi kabidi bua muntu udi uhingana anu bu muakalueye. Udi ne difutu kai? Wakenzela luhehele mudimu; 17matuku andi onso akadi mu midima, mu kanyinganyinga, ntatu, masama ne mu tshiji tshikole.
18Monai, bualu bundi mmona buimpe ne bukumbanyine muntu: adie biandi, anue biandi ne asanke mu midimu yandi yonso idiye wenza muinshi mua diba, matuku onso a muoyo wandi adi Nzambi mumuhe; edi ndifutu diandi. 19Muntu yonso udi Nzambi muhe bintu ne bubanji ne bukole bua kubidia, bua kuangateye difutu diandi ne kusankeye mu midimu yandi amanye ne, Edi ndiha dia Nzambi. 20Yeye kena mua kutamba kuvuluka matuku a muoyo wandi; bualu bua Nzambi udi umuvuishisha disanka mu mutshima wandi.

Muambi 6
1Kudi bualu bubi bunakatangila muinshi mua diba budi bunemena bantu bujitu: 2muntu udi Nzambi uha biuma, bubanji ne butumbi ne kena uhanga tshintu, kena uheta bukole kudi Nzambi bua kuhidia; kadi muenyi udi uhidia; ebu mbualu bua hatuhu ne bua dikenga dikole. 3Bialela muntu bana lukama ne biashaleye ne muoyo bidimu bia bungi, kadi bikala mutshima wandi kauyi mukulu ne malu mimpe, anyi bantu kabayi bamujike bimpe, ndi ngamba ne, Muana wa kabishi udi mumuhite ku dikasa dimpe; 4bualu bua yeye udi uledibua hatuhu, udi umuka mu mîdima, ne dina diandi didi dijimine mu mîdima; 5yeye kakatangila diba, kena mudimanye; kadi udi uhita muntu au kuheta dikisha; 6bulelela, nansha yeye mushale ne muoyo bidimu tshinunu misangu ibidi, kadi kayi ne disanka, kena uya kuyaya bonso, anyi?
7Midimu yonso idi muntu wenza mbua kusankisha mukana muandi, kadi nzala yandi kayena ishika. 8Muena meji udi mutambe muhote munyi? Muntu muhele udi ne lumu kai hendakaneye ku mpala kua bakua ndi? 9Kumona ne mesu kudi kutamba kujinga buakane; ebu mbualu bua hatuhu, bu kuihata kua luhehele.
10Tshintu tshionso tshidiku katataka tshiakamana kuidikibua dina diatshi kale; muntu udi mumanyibue kabidi, nunku kena mumanye mua kufuilangana ne udi mua kumuhita bukole. 11Hadi mei avulangana, kudisua kudi kuyisangana kabidi, ne bualu buimpe budi muntu uheta budi hanyi? 12Nganyi udi mumanye malu adi makanyine muntu udi uhitshisha matuku makese a muoyo wandi wa hatuhu bu mundidimbi? Nganyi udi mua kuambila muntu malu alualua ku mpala kuandi muinshi mua diba?

Muambi 7
Kuidikisha kua Meji ne Buhote
1Dina dimpe didi dihita manyi a mushinga mukole buakane,
dituku dia lufu ndihita dia kuledibua bulengele.
2Kubuela mu nsubu wa madilu kudi kuhita
kubuela mu nsubu wa bidia bia dibanji buakane;
bualu bua eu nshikidilu wa bantu bonso,
ne badi ne muoyo nebateke bualu ebu mu mitshima yabo.
3Kanyinganyinga kadi kahita tuseku buakane;
mpala wa majia udi uvuisha mutshima disanka.
4Mutshima wa muena meji udi mu nsubu wa madilu;
kadi mitshima ya bahote idi mu nsubu ya tuseku.
5Kunyua mibelu ya bena meji kudi kuhita
kunyua misambu ya bahote buakane.
6Tuseku tua bahote tudi bu kutudika kua meba muinshi mua luesu;
bualu ebu mbua hatuhu kabidi.
7Muena meji udi wandamuka muhote ku dikengesha didiye nʼadi,
mbueshilu idi inyanga mutshima.
8Nshikidilu wa muanda udi uhita tshibangidilu tshiau bulengele;
mutshima wa buhuekela udi uhita mutshima wa dihetu buakane.
9Kukuatshi tshiji mu mutshima webe lukasa,
bualu bua tshiji tshidi tshiala mu tshiadi tshia bahote.
10Kudikonki ne, Matuku a diambedi adi mahite a mpindiu buakane bua tshinyi?
Bualu bua kuena ukonka bualu ebu ne meji mimpe.
11Lungenyi ludi luakane bu buhianyi;
ludi dikuatshisha kudi badi batangila diba.
12Bualu bua lungenyi ludi ne dikuatshisha bu dia biuma;
kadi lungenyi ludi lutamba bua ludi luvuisha muoyo kudi muenʼalu.
13Welangane meji a mudimu wa Nzambi;
tshiakamaneye kukonyangasha, watshiludika nganyi?
14Mu dituku dia diakalengele usanke biebe; ne mu dituku dia dikenga, welangane meji; bulelela, Nzambi wakavuisha dituku dimue diakanangane ne dikuabo, bua muntu kajinguludi malu atshilualua.
15Nakatangila malu onso mu matuku a ditshimbakana dianyi; muntu muakane udiku, udi ufua mu buakane buandi; muntu mubi udi uvudisha matuku andi mu bubi buandi. 16Kuhitshi kudibingisha; kudivuishi bu muena lungenyi lutambe; udi musue kudibutula bua tshinyi? 17Kuvudishi malu mabi; kuikadi muhote; udi musue kufua dituku dia lufu luebe kadiyi dianze kufika bua tshinyi? 18Mbimpe kulamata ku bualu ebu bikole; kumushiku tshianza tshiebe nansha; bualu bua watshina Nzambi neahanduke mu malu onso.
19Lungenyi ludi luvuisha bukole kudi muena meji, buhite bua bileba dikumi mu musoko.
20Bulelela, kakuena muntu muakane ha buloba utu wenza malu makane, kayi wenza malu mabi.
21Kuteleji matshu ebe ku mei onso adibo bamba, bua wewe kunvu bihendu bia muhika webe; 22bualu bua mutshima webe udi mumanye ne, Wewe biebe wakahenda bakuabo misangu ya bungi. 23Nakateka malu au onso mu meji; nakamba ne, Nempete meji, kadi nakuahanga. 24Malu adiku, adi kule, adi ne ndondo mule; udi mumanye mua kuajingulula nganyi? 25Nakateka mutshima wanyi ku kumanya ne kujingulula lungenyi ne kusokolola kua malu onso bua meme kumanya buhote bua malu mabi, ne ditshimbakana dia malu a hatuhu. 26Nakasangana ne, Mukashi udi ne mutshima mufuanangane ne mateyi ne bukuondo ne bianza bidi bu mionshi, yeye udi mutambe lufu bululu; wasankisha Nzambi neahanduke mu bianza biandi; kadi yeye neakuate muntu mubi. 27Muambi udi Wamba ne, Monai munakasangana hanakateta kusangisha bualu bumue ku bukuabo bua kuheta bualu bujalame; 28kadi tshiakasangana bualu buakadi mutshima wanyi ukeba tô ne mpindiu; nakasangana muntu mulume umue mujalame munkatshi mua tshinunu tshia bantu, kadi tshiakasangana muntu mukashi munkatshi muabo. 29Nakasangana anu bualu ebu bumue ne, Nzambi wakafuka bantu ne mitshima mijalame, kadi bobo bakadikebela malu a ngenyi yabo.

Muambi 8
1Udi bu muena meji nganyi?
Udi mumanye dijingulula dia bualu nganyi?
Meji a muntu adi akenkesha mpala wandi,
ne mpala wakadiye munyenge udi usululuka.
2Ndi ngamba ne, Utumikile mukenji wa mukelenge; bualu bua wakamana kuditshiha kudi Nzambi. 3Kumuki ku mesu kuandi lukasa; kunanukidi mu bualu budi kabuyi bumusankisha, bualu bua yeye utu wenza bu mudiye musue. 4Bualu bua dî dia mukelenge didi dishikisha bualu; nganyi udi mua kumukonka ne, Udi wenza tshinyi? 5Mutumikidi wa mikenji kena ukengeshibua; mutshima wa muena meji udi ujingulula bikondo ne ngenzelu. 6Bualu buonso budi ne tshikondo tshiabu ne ngenzelu wabu; dikenga dia muntu didi dimunemena bujitu; 7bualu bua yeye kena mumanye malu alualua; nganyi udi mua kumanya muikalau? 8Kakuena muntu udi mua kukandika muhuya wa muoyo; yeye kabidi kena mua kuindisha dituku dia lufu; kabena balekela bena nvita hatshidibo baluangana; bubi kabuena mua kuhandisha muenʼabu. 9Nakatangila malu au onso; nakateka mutshima wanyi ku malu onso adi enjibua muinshi mua diulu; tshikondo tshidiku tshidi muntu ne bukole bua kukengesha mukuabo.
Malu a Muoyo Wetu Kaena Muomumue
10Nakatangila bantu babi bajikibue; bakadi babuele, bahatuke ku muaba wa tshijila; bena musoko bakabatula muoyo kabidi; ebu mbualu bua hatuhu. 11Bualu bua kabena bakengesha benji ba malu mabi lukasa, mitshima ya bana ba bantu idi ikoleshibua bua kuenza malu mabi. 12Nansha muntu muenze malu mabi misangu lukama, nansha mushale ne muoyo musangu mule, bulelela, ndi mumanye ne, Badi batshina Nzambi nebahete diakalengele ku mesu kuandi, bua badi bamunemeka; 13kadi muntu mubi kena uheta diakalengele, yeye kena uvudisha matuku andi, adi bu mindidimbi; bualu bua yeye kena utshina ku mesu kua Nzambi.
14Bualu bua hatuhu budi buenjibue ha buloba, bua bantu bakane badiku bakaheta malu akadi kuikala kudi bantu babi; bantu babi badiku bakaheta malu akadi kuikala kudi bantu bakane. Nakamba ne, Bualu ebu budi hatuhu kabidi. 15Hashishe, nakanyisha disanka, bualu bua muntu kena ne bualu buimpe bukuabo muinshi mua diba budi butamba kudia, kunua ne kusanka: bualu bua mu malu a mudimu wandi, â ke adi ashala kudiye matuku a muoyo wandi adi Nzambi mumuhe muinshi mua diba.
16Hanateka mutshima wanyi ku dijingulula dia meji ne ku dimona dia midimu idi yenjibua ha buloba (bualu bua bakuabo badiku badi kabayi baheta tulu ku mesu munya ne butuku), 17nunku nakatangila midimu yonso ya Nzambi, nakamona ne, Muntu kena mumanye mua kujingulula midimu yonso idi mienjibue muinshi mua diba, nansha muntu munanukile bua kuyikeba, yeye kena usheta; bielangana muena lungenyi meji ne, Nakayimanya, yeye mene kena ne bukole bua kuyisangana.

Muambi 9
1Bualu bua nakateka malu â onso mu mutshima wanyi bua kuateta bu mudi bantu bakane ne bena meji ne midimu yabo bidi mu bianza bia Nzambi; bikalaku dinanga anyi lukuna, muntu kena mumanye; malu onso adi ku mpala kuabo. 2Nshikidilu wa bantu bonso udi muomumue: udi muomumue kudi bantu bakane ne kudi bantu babi, kudi bantu bimpe badi ne mitshima mitoke ne kudi badi ne mitshima mifike, kudi badi bashihela Nzambi nyama ne kudi badi kabayi bamushihela nyama; muntu muakane udi anu bu muntu mubi; udi muditshihe udi muomumue ne udi utshina mua kuditshiha. 3Ebu mbualu bubi bua mu malu onso adi menjibue muinshi mua diba ne nshikidilu umue udi kudi bantu bonso; bulelela, mitshima ya bana ba bantu idi miule tente ne malu mabi; kutomboka kudi mu mitshima yabo hatshidibo ne muoyo; ku nyima badi baya kudi bafue. 4Bualu bua udi ubadibue munkatshi mua badi ne muoyo udi ne ditekemena; bualu bua mbua udi ne muoyo udi uhita nyama wa ntambue mufue. 5Bualu bua badi ne muoyo badi bamanye ne, Netufue; kadi bafue kabena bamanye bualu bumue, kabena ne difutu diabo kabidi; kabena babavuluka. 6Dinanga diabo ne lukinu luabo ne mukau wabo biakajimina kale; kabena ne bualu bukuabo tshiendelele mu malu onso adi enjibua muinshi mua diba.
7Ya biebe, udie bidia biebe ne disanka; unue nvinyo yebe ne mutshima wa disanka; bualu bua Nzambi wakumana kuitabusha midimu yebe.
8Bilulu biebe bikale bitoke tô matuku onso; kuhangi kuela manyi ha mutu hebe.
9Usanke ne mukashi webe ûdi munange matuku onso a muoyo webe wa ha buloba akukuhabo muinshi mua diba, matuku ebe mene a ha buloba; ebu mbuebe buhianyi bua mu muoyo ne mu midimu yebe iudi wenza muinshi mua diba. 10Malu onso audi wenza wenze ne bukole buebe buonso; bualu bua kakuena mudimu, kakuena kulongolola kua malu, kakuena lungenyi anyi meji ku Muaba wa Bafue kûdi uya.
11Nakatangila kabidi muinshi mua diba ne, Bena lubilu lukole kabena bahita hakuaho mu kutumbila lubilu misangu yonso, nansha bena bukitu kabena bahitahita bakuabo bukole mu nvita; bena meji kabalu baheta bia kudia bionso; bena lungenyi kabatu baheta bubanji buonso; badi ne ngenzelu muimpe kabatu baheta diakalengele dionso; kadi buonso buabo badi ne bikondo bidi malu abatulukila. 12Muntu kena mumanye tshikondo tshiandi; bu mudi minyinyi ya mu mai ikuatshibua mu kahamba kabi, ne bu mudi nyunyu ihia masoka, nunku bana ba bantu badi bakuatshibua mu tshikondo tshibi haluatshi kudibo lukasa.
13Nakatangila lungenyi lua nunku muinshi mua diba, luakunkemesha, luakumueneka bu bualu bunene kundi: 14Musoko mukese wakadiku, anu bantu banya-banya bakadimu; mukelenge munene wakalua kuluisha, wakautshintshimika ne wakasa bibumba; 15bakasanganamu muena meji muhele; bua lungenyi luandi yeye wakasungila musoko, kadi kakuakadi muntu wakavuluka muhele eu. 16Hashishe, nakamba ne, Lungenyi ludi luhita bukole buakane; kadi badi balengulula lungenyi lua muntu muhele ne kabena bunvua mei andi.
17Mei a bena meji adibo bunvua talalâ adi ahita mbila ya mukokeshi wa bahote buakane. 18Lungenyi ludi luhita bintu bia nvita bukole; kadi muntu mubi umue udi unyanga malu makane a bungi.

Muambi 10
Buimpe bua Meji
1Njiji mifue idi inunkisha manyi a muenji wa manananshi muhuya mubi;
nunku buhote bukese budi bujimisha lungenyi ne butumbi.
2Mutshima wa muenu meji udi ku tshianza tshiandi tshia balume;
kadi mutshima wa muhote udi ku tshianza tshiandi tshia bakashi.
3Bulelela, henda muhote mu nshila,
mutshima wandi udi umuhangisha,
yeye udi umanyisha bantu bonso ne, Ndi muhote.
4Biakutekela mukokeshi tshiji, kumuki ku muaba webe nansha,
bualu bua kalolo kadi katekesha bihendu bia bungi.
5Nakatangila bualu bubi muinshi mua diulu, budi bu dituhakana didi difuma kudi mukokeshi; 6malu mahote adi atumbishibua bikole, kadi babanji badi bashikame mu miaba mihuekele. 7Nakatangila bahika babanda ha nyima ha tuhalu; nakatangila bakokeshi benda hanshi bu bahika.
8Udi umbula dijimba neadishindemu;
udi uluhula disoso mu tshimanu, nyoka neumusume.
9Udi uhanda mabue, wowo neamukengeshe;
udi uhanda nkunyi neyimuheteshe njiu.
10Biatshihala tshiamu, hikala muntu kayi mutshinone,
nunku budiye nʼahu mbua kutaha ne bukole buonso;
lungenyi ludi mua kumutungunusha.
11Bulelela, nyoka neasume bikalaku kakuyi ditekesha; muenu biakulakula udi biandi muomumue.
12Mei a mukana mua muena meji adi ne kalolo,
kadi mishiku ya muhote neyimumine.
13Ku tshibangidilu tshia mei a mukana muandi kudi butshimbe;
nshikidilu wa mei andi udi buhale bubi.
14Muhote udi utudisha mei,
kadi muntu kena mumanye malu adi kâyi manze kulua;
udi mumanye mua kumuambila malu adi amulonda nganyi?
15Midimu ya bahote idi ibatekesha;
kabena bamanye mua kuya ku musoko.
16Mulau kûdi, wewe tshisamba, tshidi ne mukelenge mutshikale muana,
tshidi ne haminyampala batu badia mu dinda!
17Disanka kûdi, wewe tshisamba, tshidi ne mukelenge muneme,
tshidi ne baminyampala batu badia ha diba dikumbane
bua kuheta bukole kabuyi bua kukuatshika maluvu.
18Bua bufuba musaka wa nsubu udi uhuka;
bua lulengu mai adi amata mu nsubu.
19Bidia bidi bisankisha bantu;
nvinyo idi isankisha mitshima ya bantu;
biuma bidi bihetesha bintu bionso.
20Kuhendi mukelenge mu meji ebe nansha;
kuhendi babanji mu nsubu webe wa bulalu;
bualu bua nyunyu wa mulu neaye ne dî diebe,
ne tshidi ne mahuahua netshimuangalashe lumu elu.

Muambi 11
1Wele bidia biebe ha mutu ha mai,
bualu bua neubisangane kabidi hahita matuku a bungi.
2Uhe bantu muanda mutekete nansha muanda mukulu tshituha tshia bintu biebe,
bualu bua wewe kuena mumanye bubi buamueneka ha buloha.
3Bikala matutu mûle tente ne mai a nvula,
adi amumatshisha ha buloba;
biahona mutshi ku luseke lua ku sude anyi lua ku nôde,
mutshi newikale anu mu muaba wakahonenau.
4Udi utangila bu mudi luhehele luenza kena ukuna bintu;
udi utangila bu mudi matutu enda kena uhuola.
5Bu mûdi kuyi mumanye mudi luhehele luheha, bu mûdi kuyi mumanye mudi mifuba idiunda munda mua mukashi udi ne difu, nunku kuena mumanye mudimu wa Nzambi udi wenza malu onso.
6Kuna maminu ebe ne dinda, kuikishi dilolo; bualu bua kuena mumanye ne bidi bidiunda ngebi anyi mbiabia, anyi bubidi buabi nebidiunde.
7Bulelela, munya udi muimpe; mesu adi asanka bua kumona diba.
8Biashala muntu ne muoyo bidimu bia bungi, asankilemu; kadi avuluke biandi kabidi matuku a mîdima, bualu bua neikale a bungi. Malu onso alualua adi hatuhu.
Didimusha kudi Bansongalume
9Wewe nsongalume, usanke mu bunsongalume buebe, mutshima webe akusankishe mu matuku a bunsongalume buebe; wende mu nshila yonso idi mutshima webe musue ne idi mimpe ku mesu kuebe; kadi Umanye biebe ne, Nzambi neakulumbuluishe bua malu au onso.
10Umushe kanyinganyinga mu mutshima webe ne malu mabi a mubidi webe; bualu bua bikondo bia buana ne bunsongalume bidi hatuhu.

Muambi 12
1Uvuluke Mufuki webe mu matuku a bunsongalume buebe, hadi matuku mabi kayi manze kulua anyi bidimu kabiyi bianze kufika ha buihi, haudi wamba ne, Tshiena nʼabi disanka; 2hadi diba, munya, ngondo ne mitoto kabiyi bianze kulua mîdima ne matutu kâyi manze kuhingana haloka nvula; 3mu matuku adi balami ba nsubu bazakala, bantu hakole nebiname ne bahedi ba manvua nebalekele mudimu bualu bua badi banya-banya; batangidi ba ha madidishi kabena bamona bimpe; 4ne bibi bionso bia ku misesu bidi binshila; tshiona tshia dihela dia manvua tshidi tshitekete; muntu neajuke anu bua muadi wa nyunyu; bana ba bakashi bonso, bimbi ba misambu, nebahungile; 5bakulumpe nebatshine mikuna; buowa nebubakuate mu nshila; ne mutshi wa amande newele bilongo; ne mpasu mene neamunemene bujitu; dijinga nedimutalale ku muoyo; bualu bua muntu uyaya ku muaba wandi wa tshiendelele; bena madilu badi bendakana mu misesu; 6diambedi nshinga wa tshiamu tshia argent kayi muanze kusuluka, anyi dilonga dia tshiamu tshia or kadiyi dianze kufua anyi mulondo kauyi muanze kufua ku mpokolo wa mai, anyi nkata kayi muanze kutshibuka ku dina dia mai; 7nunku mubidi newandamuke dinfuenkenya dia buloba kabidi ne muhuya wa muoyo neuhingane kudi Nzambi wakaufila. 8Muambi udi wamba ne, Malu a hatuhu, malu onso adi hatuhu.
Bujitu Bujima kudi Muntu Yonso
9Bualu bukuabo, Muambi wakadi ne meji, yeye wakayisha bantu lungenyi; bulelela, yeye wakelangana meji, wakakebakeba ne wakalondolola nsumuinu ya bungi. 10Muambi wakadifila bua kuheta mei adi asankisha bantu, mei makane ne malelela.
11Mei a bena meji adi bu misongolo; adi masangishibue bu misumadi mikumine bikole kudi mulami umue. 12Bualu bukuabo, muanʼanyi, udimuke; kakuena ndekelu wa kufunda kua mikanda ya bungi; kutamba kuyila kudi kutekesha mubidi.
13Eu nshikidilu wa malu onso; malu onso adi munvuike. Utshine Nzambi, utumikile mikenji yandi; ebu mbualu buonso budi muntu ne bua kuenza. 14Bualu bua Nzambi nealumbulule mudimu wonso ne bualu buonso busokoka, nansha buimpe nansha bubi.
