Musambu wa Solomo 1
Mukashi Musela ne Bana Bakashi ba mu Yelushalema
1Musambu wa mu misambu, udi wa Solomo.
2Utuangane nʼanyi mishiku,
Bualu bua dinanga diebe didi dihita nvinyo buakane,
3manyi ebe adi ne dihembu dimpe,
dina diebe didi bu manyi adibo bahongolola;
nunku bansongakashi batshidi tumama badi bakunanga.
4Unkoke; netukulonde lukasa.
Mukelenge wakulua nʼanyi mu nsubu muandi.
Netusanke bua bualu buebe;
kutumbisha kuetu kua dinanga diebe kudi kutamba kutumbisha kuetu kua nvinyo;
badi bakunanga bulelela.
5Nuenu bana bakashi ba mu Yelushalema,
meme ndi mufike kadi ndi mulengele
bu nsubu ya ntenta ya mu Kedâ
ne bu bilulu bikudika bia Solomo.
6Kanuntangidi bualu bua dikoba dianyi didi difike,
bualu bua munya wakungosba.
Bana betu ba balume ba difu dimue bakadi nʼanyi tshiji,
bakunteka bua kulama mionshi ya tumuma tua nvinyo tua bakuabo,
kadi tshiakalama mionshi yanyi.
7Wewe, udi mutshima wanyi munange,
ungambile kûdi udisha mikoko yebe
ne kudiyi ilala munda munya.
Bua tshinyi ndi ne bua kuikala bu muhambuke
munkatshi mua mikoko ya balunda bebe?
8Wewe mukashi udi uhita bakuabo bulengele,
biwikala kuyi mumanye,
ya biebe, ulonde mikono ya mikoko,
udishe bana bebe ba mikoko
ha buihi ne ntenta ya balami.
Mukashi Musela ne Mubaki Wandi
9Wanyi munanga, nakakuelekesha
ne kabalu kadi kakoka dikalu dia Palô.
10Matama ebe adi malengele bua mabue adi malembelelahu,
ne nshingu webe udi mulengesha ne mabue a mushinga mukole.
11Netukulongoluele bilenga bia or bilamika argent.
12Hakadi mukelenge mushikame ku mesa andi,
manananshi anyi akanunka muhuya muimpe.
13Wanyi munanga udi kundi bu kabombi ka myrrhe
kadi kalala mu mabele anyi.
14Wanyi munanga udi kundi bu tshisumbu tshia bilongo
bia mu madimi a Ene-gedi.
15Mona, wanyi munanga, wewe udi mulengele,
mona, udi mulengele be;
mesu ebe adi bu a nyunyu wa nkutshi.
16Mona, wanyi munanga, wewe udi mulengele,
udi mulengele be;
bulalu buetu budi buadisha mabeshi a mitshi.
17Mikamba ya mu nsubu muetu idi ya mitshi ya cèdre
maleka etu adi a mitshi ya cyprès.

Musambu wa Solomo 2
1Meme ndi bu tshilongo tshia mu Shalona
ne bu tshilongo tshia nsungubidi tshia mu tshibanda.
2Bu mudi tshilongo tshia nsungubidi munkatshi mua meba,
wanyi munanga udi nunku munkatshi mua bana ba bakashi.
Meji Adi Mukashi Musela Wela
3Bu mudi mutshi wa mamuma a pommes munkatshi mua mitshi ya ditu,
wanyi munanga udi nunku munkatshi mua bana ba balume.
Nakashikama hanshi mu mundidimbi wandi ne disanka dinene,
mamuma andi akadi mashemakane mukana muanyi.
4Yeye wakalua nʼanyi mu nsubu wa dibanji,
dibendela diandi diakadi diheha mu mutu wanyi diakadi dinanga.
5Unkoleshe ne tumuma tukese tûme,
unsangashe ne mamuma a pommes,
bualu bua dinanga diakunkengesha.
6Tshianza tshiandi tshia bakashi tshidi bu musamu ku mutu wanyi;
wakungela tshituha ne tshianza tshiandi tshia balume.
7Nuenu, bana ba bakashi ba mu Yelushalema, ndi nnusengelela ne,
Bu mudibo bahita bitekete hadi ngulungu ne ntole milale mu mpata,
kanunyangishi, kanubishi wanyi munanga anu hasueye.
8Dî dia wanyi munanga!
Tangilai, yeye ulualua,
udi wenda utuhika ha mikuna minene,
udi wenda wela bidi ha mikuna mikese.
9Wanyi munanga udi bu ngulungu anyi bu lukungulu lua ntole.
Monai, yeye udi muimane
ku nyima kua tshimanu tshietu,
udi utangidila ha madidishi a nsubu,
udi ukenzakana ha masoso a madidishi.
10Wanyi munanga wakungambila ne,
Juka biebe, wanyi munanga, wanyi mulengele, tuye bietu.
11Bualu bua tshikondo tshia mashika tshiakuhita;
nvula yakushika.
12Bilongo bidi bimena mu buloba;
tshikondo tshia kuimba misambu tshiakulua;
dî dia nyunyu wa nkutshi didi diunvuika mu buloba buetu.
13Mamuma a mitshi ya nfigi akuboba;
mionshi ya tumuma tua nvinyo yakuela bilongo,
bidi binunka muhuya muimpe.
Juka, wanyi munanga, wanyi mulengele, tuye bietu.
14Wewe, nyunyu wanyi wa nkutshi,
udi usokoma mu mabue a mu mbuebue, mu miaba misokoka ya mu mbuwa;
witabushe bua meme kumona mpala webe
ne kunyua dî diebe;
bualu bua dî diebe didi dimpe
ne mpala webe udi mulengele.
15Utukuatshile tunyama,
tunyama tua mikenga,
tudi lunyanga mionshi ya tumuma tua nvinyo,
bualu bua mionshi yetu idi ne bilongo bitekete.
16Wanyi munanga nguanyi, meme ndi wandi kabidi;
yeye udi udishila mikoko yandi mu bilongo bia nsungubidi,
17tô ne hatalala munya
ne haleha mindidimbi,
wanyi munanga walukile, wikale bu ngulungu
anyi ntole ha mikuna ya Bete.

Musambu wa Solomo 3
1Butuku hanakadi ndala ha bulalu buanyi
nakakeba udi mutshima wanyi munange;
nakamukeba, kadi tshiakamuheta.
2Nakamba ne, Nenjuke, nengendakane mu musoko;
nenkebe udi mutshima wanyi munange mu misesu ne mu
miaba minene;
nakamukeba, kadi tshiakamuheta.
3Bansentedi badi bendakana mu musoko
bakasangakena nʼanyi;
nakabebesha ne, Nuakutangila udi mutshima wanyi munange, anyi?
4Hanakumuka kudibo, nakaya anu tshituha,
nakasangana udi mutshima wanyi munange;
nakamukuata bikole, tshiakamulekela
tô ne hanakalua nʼandi mu nsubu wa mamu wanyi,
mu nsubu mene wa wakandela.
5Nuenu, bana ba bakashi ba mu Yelushalema, ndi nnusengelela ne,
Bu mudibo bahita bitekete hadi ngulungu ne ntole mu mpata,
kanunyungishi, kanubishi wanyi munanga anu hasueye.
6Nganyi udi ufuma mu tshihela bu muishi wa kahia,
mununke muhuya wa myrrhe ne manananshi,
ne bintu bionso bia dihembu dimpe bia muendi wa mushinga?
7Monai, ntshihoyi tshia Solomo!
Bena bukitu makumi asambombo
ba mu bakole ba mu Isalele badi batshiambula.
8Buonso buabo badi ne miele ya nvita,
badi ne bukitu bua kuluangana;
muntu yonso udi ne muele wandi musuika ku mukaba wandi,
bua buowa bua butuku.
9Mukelenge Solomo wakadienzela tshihoyi
tshia mitshi ya ku Lebanona.
10Wakenza makunshi atshi ne tshiamu tshia argent,
ne tshitaku tshiatshi ne tshia or,
nkuasa watshi wakadi mulengeshibue ne bilulu bikunzubile;
tshiakadi tshilengeshibue munda
ku dinanga dia bana ba bakashi ba mu Yelushalema.
11Nuenu, bana ba bakashi ba mu Siona,
hatukai bua kutangila mukelenge Solomo,
ne tshifulu tshia butumbi tshiakamuasabo kudi mamu wandi
dituku dia dibaka diandi,
dituku mene dia disanka dia mutshima wandi.

Musambu wa Solomo 4
Mubaki Udi Utumbisha Mukashi Musela
1Mona, wanyi munanga, wewe udi mulengele,
mona, udi mulengele be!
Mesu ebe adi bu a nyunyu wa nkutshi;
nsuki yebe idi bu tshisumbu tshia mbushi
idi ilala ku mukuna wa Gilada.
2Menu ebe adi bu tshisumbu tshia mikoko yakakosabo miosa,
yakufuma ku tshiowelu tshia mai;
buonso buai yakulela bana ba mahasa,
kakuena umue mujimine.
3Mishiku yebe idi bu buanda bukunze-kunzû;
mukana muebe mudi mulengele.
Matama ebe adi bu bihesa bia dimuma dia grenade,
ku nyima kua tshilulu tshiebe tshibuikilu ha mutu hebe.
4Nshingu webe udi bu tshibunda tshia Davidi,
tshiakaseye bua bintu biandi bia nvita,
tshidibo balembeleshe bintu bia nvita
bia bantu tshinunu ne ngabu ya bena bukitu.
5Mabele ebe abidi adi bu bana ba ngulungu,
bu bana ba mahasa ba ngulungu,
badi badia munkatshi mua nsungubidi.
6Hatalala munya ne haleha mi ndidimbi,
nembande ku mukuna munene udi ne mitshi ya myrrhe
ne ku mukuna mukese udi ne mitshi ya manananshi.
7Wanyi munanga, wewe udi mulengele be;
kuena ne ditoba, nansha dikese.
8Mukashi wanyi muhungile, umuke nʼanyi ku Lebanona;
umuke nʼanyi ku Lebanona.
Umuke ku mukuna wa Amana,
ne ku wa Senî ne wa Hêmona,
ku miaba idi mena a nyama ya ntambue,
ne ku mikuna idi ne nkashama.
9Wewe, muanʼetu mukashi, mukashi wanyi muhungile,
wakakoka mutshima wanyi,
wakakoka mutshima wanyi ne disu diebe dimue,
ne dibue dimue dia ku mabue a mu nshingu muebe.
10Muanʼetu mukashi, mukashi wanyi mubangile, dinanga diebe didi dimpe be!
Dinanga diebe didi ditamba nvinyo buakane,
muhuya wa manyi ebe udi uhita wa manananshi onso bulengele!
11Mukashi wanyi mubangile, mishiku yebe idi bu dikatshi dia buitshi;
buitshi ne mabele bidi muinshi mua ludimi luebe;
muhuya wa bilulu biebe udi bu wa Lebanona.
12Muanʼetu mukashi, mukashi wanyi mubangile,
udi bu tshibunda tshidi ne tshibi tshinshila;
udi bu mpokolo wa mai mubuikile,
udi bu mushimi wa mai udi ne tshibuikilu.
13Wewe udi bu mitoloko mimene mu tshibunda tshia mamuma a grenade
a mushinga mukole,
ne mitshi ya bilongo ne ya nard,
14nard ne safran, cannelle ne cinnamone,
ne mitshi yonso ya musenga wa manananshi,
ne myrrhe ne aloès,
ne bintu bionso bia muhuya muimpe—
15Wewe udi bu mushimi wa mai mu tshibunda tshia bilongo,
bu dina dia mai a muoyo,
ne bu misulu ya mai idi ihatuka ku Lebanona.
16Luhehele lua ku nôde, tabala,
wewe, luhehele lua ku sude, heha!
Nuhehe mu tshibunda tshianyi
bua muhuya wa manananshi anyi uhatuke.
Wanyi munanga abuele mu tshibunda tshiandi,
adie biandi mamuma andi mimpe.

Musambu wa Solomo 5
1Muanʼetu mukashi, mukashi wanyi mubangile,
nakabuela mu tshibunda tshianyi.
Nakasangisha myrrhe wanyi ne bintu bia muhuya muimpe;
nakadia buitshi buanyi busangishe ne dikatshi;
nakanua nvinyo yanyi misangisha ne mabele.
Balunda banyi, diai, nuai bienu;
bananga banyi, nuai bintu bia bungi.
Kanyinganyinga ka Kuikala Bahanduluke
2Nakadi mulale tulu, kadi mutshima wanyi wakadi mutabale;
edi ndi dia wanyi munanga udi ukokola ku tshibi, wamba ne,
Muanʼetu, wanyi munanga, nyunyu wanyi wa nkutshi,
wanyi mulengele tshishiki, ungunzuluile tshibi;
bualu bua dibungi didi ku mutu wanyi,
dibungi dia butuku didi dimatshila ku nsuki yanyi.
3Nakavula bilulu bianyi,
nembiluate munyi?
Nakowa ku makasa anyi,
ndi mua kuanyanga kabidi, anyi?
4Wanyi munanga wakabuesha tshianza tshiandi ku dididishi,
mutshima wanyi wakatabuluka bualu buandi.
5Nakajuka bua kunzulula wanyi munanga tshibi;
manananshi a myrrhe akadi amata ku bianza bianyi,
akadi ku minu yanyi akumatshila
ku tshikuatshidi tshia tshibi.
6Nakunzuluila wanyi munanga tshibi,
kadi wanyi munanga wakadi mumane kuya.
Mutshima wanji wakabungama hakadiye wakula;
nakamukeba, kadi tshiakamuheta;
nakamubikila, kadi yeye kakuitaba.
7Bansentedi badi bendakana ku musoko,
bakasangakena nʼanyi;
bakankina, bakantaha mputa;
balami bakadi bashikame ha mutu ha ngumbu
bakanyenga tshilulu tshianyi.
8Nuenu bana ba bakashi ba mu Yelushalema, ndi nnusengelela ne,
Binuasangakena ne wanyi munanga,
numuambile ne,
Dinanga didi dinkengesha.
Mukashi Museki Udi Utumbisha Mubaki Wandi
9Webe munanga udi uhita bakuabo munyi,
wewe mukashi udi mutambe bulengele?
Webe munanga udi uhita bakuabo munyi,
bua wewe udi utusengelela nunku?
10Wanyi munanga udi mutoke ne mpala wandi udi lunkunjilakunjila;
yeye udi muneme munkatshi mua bantu binunu dikumi.
11Mutu wandi udi bu or wa mushinga mukole be;
nsuki yandi idi mifike fitutû bu nsala ya tshikololo,
idi mijinga bikata.
12Mesu andi adi bu a nyunyu ya nkutshi ibidi mishikame kukala kua mai,
masukula ne mabele, majalame bimpe mu bihoko.
13Matama andi adi bu bibunda bia bintu bia dihembu dimpe
ne bu midioko ya muhuya muimpe;
mishiku yandi idi bu nsungubidi,
manananshi a myrrhe adi amataku.
14Bianza biandi bidi bu tukanu tua or
tulengesha ne mabue a chrysolithes;
mubidi wandi udi bu mubanga muhela
mulengesha ne mabue a saphirs.
15Mikolo yandi idi bu makunshi a mabue masonga
mujadike mu or;
tshinfuanyi tshiandi tshidi bu Lebanona
tshilengele bu mitshi ya cèdres.
16Mei a mukana muandi adi mashema;
bulelela, yeye udi mutambe bulengele.
Nuenu, bana ba bakashi ba mu Yelushalema,
mulunda wanyi ne wanyi munanga udi nunku.

Musambu wa Solomo 6
Disanka Didibo Bunvuangana
1Webe munanga wakuya kudi kunyi,
wewe mukashi udi uhita bakuabo bulengele?
Webe munanga wakuya kudi kunyi
bua tuetu tukukebeleye?
2Wanyi munanga wakuya ku tshibunda tshiandi,
ku malalu andi a bintu bia muhuya muimpe
bua kudieye bintu mu tshibunda tshiandi,
ne bua kuangateye bilongo bia nsungubidi.
3Meme ndi wa wanyi munanga; wanyi munanga nguanyi kabidi;
yeye udi udisha mikoko yandi munkatshi mua nsungubidi.
4Wanyi munanga, wewe udi mulengele bu mukuna wa Tisa:
udi mulengele bu Yelushalema;
udi ukuatshisha bakuabo buowa bu tshisumbu tshia masalayi tshidi ne mabendela.
5Umusha mesu ebe kundi,
bua adi atshinyisha.
Nsuki yebe idi bu tshisumbu tshia mbushi
idi yendakana ku mukuna wa Gilada.
6Menu ebe adi bu tshisumbu tshia mikoko
idi ifuma ku tshiowelu tshia mai;
buonso buai yakalela bana ba mahasa,
nansha umue wai wakufua.
7Matama ebe adi bu bihela bia dimuma dia grenade
ku nyima kua tshilulu tshiebe tshibuikila ha mutu hebe.
8Bakelenge bakashi makumi asambombo badiku, ne bakashi bahika babakibue makumi muanda mukulu badiku,
ne bakashi batshidi tumama badiku badi kabayi mua kubadibua.
9Wanyi nyunyu wa nkutshi udi muakane be, udi anu umue umuehele;
yeye udi muana umuehele wa mamu wandi;
yeye udi muana mulengele kudi mumuledi.
Bana ba bakashi bakamutangila, bakamuvudishila disanka;
bakelenge bakashi ne bakashi bahika babakibue bakamutangila, bakamutumbisha.
10Nganyi udi ufuanangana ne lunkelu,
udi ne bulengele bu ngondo, udi ukenka bu diba,
udi ukuatshisha bantu buowa bu
tshisumbu tshia masalayi tshidi ne mabendela?
11Nakaya bianyi mu tshibunda tshia mamuma,
bua kutangila Buitshi idi mimene mu tshibanda;
bua kumona mionshi bikalayi miele ntonga,
ne grenades bikalayi miele bilongo.
12Diambedi tshiyi muanji kumanya bualu,
mutshima wanyi wakanshikika munkatshi mua makalu a bantu banyi banene.
13Hingana, hingana, wewe Muena Shulama;
hingana, hingana, bua tuetu tukutangile.
Nuenu nudi nutangila Muena Shulama
bu munudi nutangila maja a bisumbu bibidi bia masalayi bua tshinyi?

Musambu wa Solomo 7
1Wewe muana wa mukelenge,
makasa ebe adi atamba bulengele mu bisabata.
Bibelu biebe bidi bu mabue a mushinga mukole
adi masonga ku bianza bia nsenda.
2Mubidi webe udi luhanza luenza ne dibumba,
ludi kaluyi luhanga nvinyo misangisha,
tshifuka tshiebe tshidi bu tshisumbu tshia blé
tshidi tshisuika bilongo bia nsungubidi.
3Mabele ebe abidi adi bu bana ba mahasa ba ngulungu.
4Nshingu webe udi bu tshibumba tshia mubanga.
Mesu ebe adi bu mashi ba a mai a mu Heshebona
adi hehi ne tshibuelelu tshia ku Bata-labima.
Diulu diebe didi bu tshibumba tshia ku Lebanona
tshidi tshitangila ku luseke lua Damaseke.
5Mutu webe udi ufuanangana ne mukuna wa Kâmele;
nsuki ya ku mutu webe idi bu bintu bikunzubile;
mukelenge udi muvuishibue bu muhika bua bulengele buai.
6Wewe udi mulengele be, udi unsankisha,
wanyi munanga, dishina dia masanka.
7Mubidi webe udi bu dibue dia ngashi,
ne mabele ebe adi bu ntungu ya ngashi.
8Nakamba ne, Nembande ku dibue dia ngashi,
nenkuate ku matata adi;
mabele ebe ikale bu bisumbu bia tumuma tukese,
muhuya webe wikale bu muhuya wa mamuma a pommes.
9Mukana muebe muikale bu nvinyo ya mushinga mukole;
idi ne nse mu hilakalaka kudi munanga wanyi,
idi inyungisha mishiku ya badi balala tulu.
10Ndi wa wanyi munanga,
dinanga diandi didi kundi.
11Lua biebe, wanyi munanga,
tuye bietu mu madimi;
tushikame bietu mu misoko.
12Tujuke lunkelu bua kuya mu madimi a tumuma tukese;
tutangile mionshi bikalabi miele ntonga ne bilongo,
ne grenades bikalayi miele bilongo;
nenkuheku dinanga dianyi.
13Tumuma tua mandragores tudi tutuma muhuya muimpe;
mamuma a mishindu yonso adi ku mbelu kuetu,
ne mahia-mahia ne mukulukulu,
anakukutekela, wewe wanyi munanga.

Musambu wa Solomo 8
1Bu wewe muikale muanʼetu wa balume,
wa dibele dimue,
nakadi kusangila nʼebe ha bula ne nakadi kutuangana nʼebe mishiku;
muntu kakadi kulengulula.
2Nakadi kukulombola,
nakadi kulua nʼebe mu nsubu wa mamu wanyi udi unyisha malu;
nakadi kukumusha nvinyo misangisha ne bintu bia muhuya muimpe
ne mai a mamuma anyi a grenades.
3Tshianza tshiandi tshia bakashi
tshidi bu musamu ku mutu wanyi,
tshianza tshiandi tshia balume tshidi tshingela tshituha.
4Ndi nnutshihisha, nuenu bana bakashi ba mu Yelushalema, ne,
Kanusonsolodi, kanubishi wanyi munanga anu hasueye.
Dinanga Didi ne Bukole bu mudi Lufu nʼAbu
5Udi ufuma ku tshihela
mukuate ku diboko dia wandi munanga nganyi?
Nakakutahasha muinshi mua mutshi wa mamuma;
mamu webe wakadiku ne kanyinganyinga bualu buebe,
yeye wakakulelaku ne kanyinganyinga.
6Unteke mu mutshima webe bu tshimanyinu
ne bu tshimanyinu ha diboko diebe;
bualu bua dinanga didi ne bukole bua lufu;
mukau udi ne bukole bua Muaba wa Bafue;
udi utema bu ndimi ya kahia, bu kahia ka Yehowa mene.
7Misulu ya mai ya bungi kayena mimanye mua kujima dinanga,
mai a bungi kaena mamanye mua kudifuisha mu mai;
bikala muntu mushintakashe bintu bionso bia mu nsubu wandi ku dinanga,
ne bamuhishe bikole.
8Tudi ne muakunyʼetu wa bakashi
udi kayi muase mabele;
netuenzele muakunyʼetu wa bakashi tshinyi
dituku diamubangilabo?
9Bikaleye bu tshimanu tshia nsubu,
netumuashileku tshibumba tshia tshiamu tshia argent;
bikaleye bu tshibi tshia mu nsubu,
netumubuikile ne mabaya a mitshi ya cèdre.
10Meme ndi bu tshimanu tshia nsubu,
mabele anyi adi bu bibumba biatshi;
nunku nakadi ku mesu kuandi bu muntu muhele dikisha.
11Solomo wakadi ne budimi bua tumuma tukese mu Bâla-hamona,
yeye wakafila budimi ebu mu bianza bia balami;
muntu ne muntu wakadi ne bua kumufila tshinunu tshia biamu bia argent ku mamuma abu.
12Budimi buanyi, budi buanyi nkayanyi, budi ku mpala kuanyi;
wewe Solomo neuhete tshinunu tshia biamu bia argent,
ne balami ba mamuma nebahete nkama ibidi.
13Wewe udi mushikame mu bibunda,
balunda bebe badi bateleja matshu ku dî diebe;
udingunvuishe.
14Wanyi munanga, ulue lukasa;
wikale bu kabuluku
anyi bu lukungulu lua ntole
ha mutu ha mikuna ya bintu bia muhuya muimpe.